---
title: Нова рунда преговори меѓу Косово и Србија на 2 мај во Брисел
date: 2023-04-18T23:31:51.821Z
category: свет
featured: true
featuredImage: ../img/novarundbpreg.png.webp
author: Вардарски
---

Нова рунда од дијалогот на високо ниво меѓу Србија и Косово ќе се одржи во Брисел на 2 мај. Ова во вторник го соопшти портпаролот на Европската унија (ЕУ) Питер Стано, цитиран од ТАНЈУГ.

„ЕУ, како посредник во дијалогот Белград-Приштина, заедно со Косово и Србија, како страни во дијалогот за нормализација на нивните односи, денеска формираа Заеднички мониторинг комитет за следење на спроведувањето на Договорот за патот кон нормализација меѓу Косово и Србија и неговата примена“, се вели во соопштението на Стано.

Мандатот се очекува да биде финализиран и усвоен на првиот состанок на комитетот што ќе се одржи по следниот состанок за дијалог на високо ниво што треба да се одржи во Брисел во вторник на 2 мај.

„Воспоставувањето се случува 30 дена по состанокот на високо ниво на Дијалогот во Охрид, Северна Македонија, како што е наведено во Анексот за имплементација. Со Заедничкиот комитет за следење ќе претседава специјалниот претставник на ЕУ за дијалогот Белград-Приштина и други регионални прашања во Западен Балкан Мирослав Лајчак“, рече Стано.

Тој додаде дека Косово ќе го претставува неговиот амбасадор во Брисел, Агрон Бајрами, а Србија од шефот на владината канцеларија за Косово и Метохија, Петар Петковиќ.

Комисијата редовно ќе заседава во Брисел, се наведува и во соопштението.

Потсетуваме дека на 13 април се одржа средба на политичките претставници од Косово и Метохија со претставници на владата на Србија и претседателот Александар Вучиќ.

Средбата беше закажана откако косовската полиција го застрела Србинот Милан Јовановиќ и по одржаниот протест поради нападот. Претседателот на Србија рече дека работи максимално и дека се труди да го зачува мирот и животот на луѓето на Косово и Метохија.

„Голтате што треба, правите што треба за народот. Не сте избрани за да одржувате избори одвреме-навреме, туку да го направите најдоброто за вашата земја. Секој конфликт е конфликт со НАТО, не со Приштина , тоа треба да се има на ум“, рече Вучиќ.

„Ние не сакаме да влеземе во НАТО, не сакаме да се приклучиме на ниту еден воен сојуз. Сакаме да ја браниме нашата земја, нашето небо“, рече Вучиќ.

На почетокот на април, Вучиќ во Верона изјави дека нормализацијата на односите меѓу Белград и Приштина нема да се случи додека актуелната косовска влада е на власт.

Тензиите меѓу Косово и Србија повторно се разгореа во последниве денови, откако косовски Србин беше уапсен за палење автомобили во сопственост на етнички Срби кои преминале на косовски регистарски таблички, пишува Euractiv.

Во 2022 година, владата во Приштина објави дека сите возила на косовски граѓани мора да имаат таблички издадени од Приштина. Одлуката го налути српското малцинство на северот на земјата, кое продолжува да користи регистарски таблички издадени од Србија и не ја признава независноста на Косово.

Но, во последниот месец беа запалени неколкуте возила кои успеаја да поминат.
