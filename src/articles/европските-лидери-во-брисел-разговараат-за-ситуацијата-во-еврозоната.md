---
title: Европските лидери во Брисел разговараат за ситуацијата во еврозоната
date: 2023-03-25T02:04:35.081Z
category: свет
featured: true
featuredImage: ../img/eub9222.png.webp
author: Вардарски
---

Тоа е втор ден од состанокот на Европскиот совет. Очекувано - главна тема - војната во Украина и помагањето на таа земја во борбата со Русија. Состанокот продолжува денеска со разгледување на состојбите во еврозоната и за прв пат како полноправна членка на ова ниво

На лидерите им се придружија Кристин Легард, претседател на Европската централна банка и Пашал Донохое, претседател на Еврогрупата. Тие разговараат за европската монетарна унија, состојбата на банкарскиот сектор во поглед на падот на банките од Силиконската долина и Credit Suisse.

Легард ќе ги извести лидерите за напорите што се прават за стабилизирање на финансискиот сектор и за можните ризици што би можеле да се појават. Донохое пред новинарите утринава изјави дека европскиот банкарски систем е стабилен благодарение на силната регулатива.

Лидерите на Европската унија вчера на самитот во Брисел ја поддржаа одлуката за итно испраќање на милион парчиња артилериска муниција во Украина преку заедничка набавка. Милијарда евра ќе се обезбедат за набавка на муниција од постојните залихи, а уште една милијарда за нарачката муниција калибар 155 милиметри, со цел Унијата да ги пополни исцрпените залихи.

На самитот се разговараше и за конкурентноста на економијата на Унијата во однос на Кина и САД.

Се разговараше и за 11-тиот пакет санкции.

\-Европската унија е обединета, дејствува заедно и солидарно. Ова е нешто што Путин никогаш не го имал на ум, дека поддршката за Украина би била толку единствена и толку долга. Подготвени сме да ја поддржиме Украина онолку колку што е навистина потребно, изјави Олаф Шолц, германски канцелар.

- Важно е да се забрзаат европските капацитети кога станува збор за опремата, а една од темите ќе биде и зголемувањето на нашите можности во набавката и производството на оружје и, на пример, муниција. Мислам дека многу важната одлука донесена оваа недела е дека на Украина ќе и обезбедиме повеќе муниција, која навистина ѝ е потребна секој ден, рече Сана Марин, финската премиерка.
- Како дел од десеттиот пакет санкции, предвидовме можност на листата да се вклучат лица, компании и други субјекти од трети земји за кои гледаме дека ги заобиколуваат санкциите на ЕУ против Русија. Значи, има пакет мерки што веќе ги презедовме, но секако не е доволен. Затоа 11-тиот пакет главно ќе се занимава со прашањето за нивно заобиколување и како можеме да се спротивставиме, изјави Урсула фон дер Лајен, претседател на Европската комисија.
