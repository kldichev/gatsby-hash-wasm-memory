---
title: Украина нема да добие покана за членство на самитот на НАТО
date: 2023-06-20T14:45:32.214Z
category: свет
featured: true
featuredImage: ../img/4-45-ukr-nema-da-dobie-pokana.jpg
author: Вардарски
---
Лидерите на НАТО нема да упатат покана до Украина за членство во алијансата на самитот во Вилнус во средината на јули. Ова го изјави генералниот секретар на НАТО Јенс Столтенберг, цитиран од Ројтерс.

„На состанокот во Вилнус и како подготовка за самитот, не разговараме за издавање официјална покана“, истакна тој по средбата со германскиот канцелар Олаф Шолц во Берлин.

Според него, лидерите на земјите од воената алијанса ќе разговараат за тоа како Украина да се доближи до НАТО.

Истовремено, Столтенберг предупреди да не се прифати замрзнување на конфликтот во Украина во замена за прекин на војната.

„Сите сакаме оваа војна да заврши, но праведен мир не може да значи замрзнување на конфликтот и прифаќање договор диктиран од Русија“, категорично изјави тој.

Пред еден месец, украинскиот претседател Володимир Зеленски ја повика алијансата да го отвори патот за неговата земја да се приклучи на следниот самит во јули, нагласувајќи дека Киев треба да добие „заслужена покана“.

Претходно Јенс Столтенберг изјави дека Киев нема да влезе во НАТО додека не заврши војната.

Во септември, украинскиот претседател Володимир Зеленски објави обид за брзо членство во НАТО, откако рускиот претседател Владимир Путин прогласи четири делумно окупирани региони на Украина за анектирана руска територија.

Киев и некои од неговите најблиски сојузници во Источна Европа бараат од НАТО барем да преземе конкретни чекори за приближување на Украина до членство на самитот на алијансата во Вилнус во јули.

Русија постојано го критикуваше можното идно пристапување на Украина во НАТО како кратковидно и опасно.