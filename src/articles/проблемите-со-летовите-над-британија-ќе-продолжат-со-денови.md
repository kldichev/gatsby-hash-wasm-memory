---
title: Проблемите со летовите над Британија ќе продолжат со денови
date: 2023-08-31T19:30:43.211Z
category: свет
featured: true
featuredImage: ../img/9-30-avion-poletuva.jpg
author: Вардарски
---
Британскиот министер за транспорт Марк Харпер предупреди дека ќе бидат потребни денови за да се реши проблемот со управувањето со летовите до и од земјата, откако системите за контрола на воздушниот сообраќај беа погодени од технички проблем, пренесува Ројтерс.

Повеќе од 1.500 летови беа откажани во понеделникот - еден од најпрометните денови за патување во земјата - откако контролорите на летање беа принудени да се префрлат на системи за рачна контрола.

Харпер додаде дека владините претставници не веруваат дека техничкиот проблем е резултат на сајбер напад.

„Сè уште ќе има последици денес и се сомневам дека ќе продолжат уште неколку дена додека авиокомпаниите не продолжат со нормална работа“, изјави Харпер за Би-Би-Си во вторникот.

Фирмата за авијациска анализа Цириум соопшти дека 790 летови кои поаѓаат од аеродромите во Обединетото Кралство биле откажани, а 785 летови кои пристигнуваат биле откажани во понеделникот, што значи нешто повеќе од една четвртина од сите летови од или до земјата.

Авиокомпаниите предупредија дека прават промени во нивните распореди за да се обидат да превезат што е можно повеќе луѓе, но некои авиони и екипажи не се појавуваат на време на работа.

„Работиме максимално напорно за да ги транспортираме засегнатите клиенти“, изјавија од „Бритиш ервејс“ за социјалната мрежа Икс, до неодамна позната како „Твитер“.