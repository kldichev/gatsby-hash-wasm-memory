---
title: „Министерката не сака да ги разбере пензионерите кои се на раб на
  опстанок лажејќи ги дека им е многу убаво“
date: 2023-08-15T09:52:00.888Z
category: македонија
featured: true
featuredImage: ../img/trenchevska.jpg
author: Вардарски
---
<!--StartFragment-->

Социјалистичката партија на Македонија ја повторува поддршката на барањата и протестите на пензионерите за итни решенија за зголемување на пензиите. Власта на однародените СДС и ДУИ барањата не сака ниту сериозно да ги разгледа и нема намера да ги прифати, а надлежната министерка и интригант, со надменост на обичен трудов инспектор безобзирно ги одбива.

Од партијата додаваат дека за несреќа таа како ресорен министер е должна и обврзана да наоѓа решенија.

– Но, доколку во нејзините празни ламентации зголемувањето на пензиите е неуставно, а исплатата незаконска тоа не значи дека нејзиното работење е успешно. Ако не е во состојба да ја извршува должноста може да си поднесе оставка како и целата влада, чин прифатен од сите граѓани. Долгорочната криза што ја создаде СДС и ДУИ не дава можности за динамичен раст и развој, а со тоа и за подобрување на стандардот на граѓаните, потенцираат од СПМ.

<!--EndFragment--><!--StartFragment-->

Додаваат дека дефокусирајќи се од егзистенцијалните проблеми на граѓаните, а особено на пензионерите, власта подметнува расправи за наводни стратешки и општи проблеми од типот на глобални состојби, уставни измени, национализми и секакви други геостратешки нешта но не расправа и за елементарните потреби на луѓето.

– Всушност власта и ресорната министерка не сакаат да ги разберат очајните барања на пензионерите кои се на работ на опстанокот, безобразно лажејќи ги и убедувајќи ги дека всушност им е многу убаво, дека пензиите пораснале, а тие во суштуна реално се намалени и обезвреднети. Социјалистичката партија на Македонија е секогаш со народот и заедно со граѓаните и пензионерите бара да се прифатат нивните барања и потоа да се оди на итни избори за да се смени оваа неспособна и ненародна власт, истакнуваат од СПМ.

<!--EndFragment-->