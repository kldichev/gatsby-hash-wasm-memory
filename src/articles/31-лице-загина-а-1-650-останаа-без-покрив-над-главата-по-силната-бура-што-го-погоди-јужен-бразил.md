---
title: 31 лице загина, а 1.650 останаа без покрив над главата по силната бура
  што го погоди јужен Бразил
date: 2023-09-07T19:30:49.616Z
category: свет
featured: true
featuredImage: ../img/9-30-31zag.jpg
author: Вардарски
---
Најмалку 31 лице загина во јужниот дел на Бразил по силно невреме што предизвика поплави во неколку градови. Ова денеска го соопштија властите, пренесува „Ројтерс“.

Гувернерот на Рио Гранде до Сул, Едуардо Лејте, објасни дека бројот на жртви е најголем во државата. Според него, околу 60 градови биле зафатени од невремето. Тој е класифициран како екстратропски циклон. Лејте рече дека 15 од смртните случаи се случиле во една куќа во Мукум, град со околу 50.000 жители.

Покраинската влада на Рио Гранде до Сул соопшти дека 1.650 луѓе останале без покрив над главата од понеделникот вечерта.

Претседателот Луис Инасио Лула да Силва рече дека разговарал со Лејте за да понуди целосна поддршка од владата за државата.

На телевизиските снимки се гледаат цели семејства како стојат на покривите од своите куќи поради поплавите предизвикани од излеаните реки. Градското собрание во Мукум рече дека жителите треба да се потпрат на залихите за своите потреби во следните 72 часа.

Едуардо Лејте на социјалните мрежи објави дека една од загинатите е жена која била однесена за време на обидот за спасување.

Рио Гранде до Сул беше погоден од друг екстратропски циклон во јуни, во кој загинаа 16 луѓе и предизвикаа уништување во 40 градови.