---
title: „Вагнер“ веќе ги повлекува своите борци од Бахмут
date: 2023-05-25T23:19:36.080Z
category: свет
featured: true
featuredImage: ../img/vanger-pov-borci.jpg
author: Вардарски
---
Руската приватна воена компанија „Вагнер“ почна да ги повлекува своите сили од украинскиот град Бахмут, предавајќи ги тамошните позиции на редовните руски војници. Ова го објави во видеото основачот на платеничката група Евгениј Пригожин, цитиран од Ројтерс.

„Ги повлекуваме нашите единици од Бахмут. Од 5:00 часот денеска - 25 мај, до 1 јуни, повеќето единици ќе бидат повторно сместени во задните кампови. Ги предаваме нашите позиции на војската“, посочи тој.

Видеото беше објавено на Телеграм од страна на прес-службата на Пригожин и го прикажува тој облечен во борбена опрема и стои до станбен блок разурнат од војна.

Украинската заменик-министерка за одбрана Хана Маљар подоцна изјави дека Русија ги заменува платениците на Вагнер со редовни трупи на периферијата на Бахмут, но борците на групата останаа во разорениот град.

Нејзините зборови барем делумно ја потврдуваат изјавата на Пригожин дека неговата приватна воена компанија почнала да ги повлекува своите сили од Бахмут и да ги предава своите позиции на редовните руски трупи.

Во саботата „Вагнер“ најави целосно заземање на украинскиот град по неколкумесечни тешки борби. Информацијата ја потврди и вршителот на должноста шеф на Доњецката Народна Република Денис Пушилин. Еден ден по објавувањето на преземањето, рускиот претседател Владимир Путин им го честиташе успехот на борците Вагнер и на руската армија.

Самата Украина негираше дека Бахмут паднал под контрола на руските сили.

Во своето последно видео, началникот на Вагнер, кој постојано јавно ги критикуваше високите руски одбранбени функционери, рече дека неговите сили ќе бидат подготвени да се вратат во Бахмут доколку редовната армија не може да се справи со ситуацијата.