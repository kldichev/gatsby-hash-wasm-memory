---
title: Москва бара од САД да ги повлечат „војниците и опремата“ на НАТО од Украина
date: 2023-02-22T00:30:53.914Z
category: политика
featured: true
featuredImage: ../img/putinbarapovlekuvanje.jpg.webp
---

Руското Министерство за надворешни работи во вторникот го повика американскиот амбасадор во Москва за да и даде нота со која бара САД да ги повлечат „војниците и опремата“ на НАТО од Украина, мислејќи на воената помош што Киев ја добива од западните земји.

- Посебно беше истакнато дека за да се деескалира ситуацијата, Вашингтон мора да преземе мерки насочени кон повлекување на американските и НАТО војниците и опремата и ставање крај на антируските акции, се наведува во соопштението на руското Министерство за надворешни работи.

Барањето на Москва дојде веднаш откако рускиот претседател Владимир Путин одржа говор за состојбата на нацијата во кој го обвини Западот дека го користи конфликтот во Украина за да ја уништи Русија.

Според Путин, западните сојузници на Киев, првенствено САД, ја сносат „одговорноста“ за ескалацијата на конфликтот во Украина, кој трае веќе една година.

Руското Министерство во соопштението истакна дека пратките на американско оружје во Украина „јасно докажуваат дека американските тврдења дека САД не се страна во конфликтот се лажни“.

Дополнително, Москва побара од Вашингтон „објаснувања во врска со експлозиите на гасоводите Северен тек 1 и 2 и да не се меша во објективната истрага за откривање на виновниците“.

Гасоводите Северен тек 1 и 2 беа саботирани во септември минатата година. Западот ја сомничи Москва за тоа, а Москва го обвинува Западот.
