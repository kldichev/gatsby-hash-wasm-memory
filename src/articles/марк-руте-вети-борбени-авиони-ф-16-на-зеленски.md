---
title: Марк Руте вети борбени авиони Ф-16 на Зеленски
date: 2023-08-21T12:00:00.308Z
category: свет
featured: true
featuredImage: ../img/2-rute-zelenski.jpg
author: Вардарски
---
Холандскиот премиер во заминување Марк Руте го увери украинскиот претседател Володимир Зеленски дека неговата земја ќе добие борбени авиони Ф-16, објави Ројтерс.

Зеленски пристигна во Ајндховен во неделата во услови на континуиран притисок за зајакнување на воздушната одбрана на Украина, неколку дена откако Соединетите Држави одобрија можна испорака на борбени авиони Ф-16 од Холандија и Данска.

Холандија и Данска дефинитивно ќе и дадат борбени авиони Ф-16 на Украина откако ќе се исполнат условите за трансфер, објасни Руте.

Холандија има вкупно 42 Ф-16, рече тој, но рано е да се каже дали сите ќе бидат донирани.

„Денеска можеме да објавиме дека Холандија и Данска се посветени на трансфер на борбени авиони Ф-16 на Украина и на украинските воздухопловни сили, вклучително и во соработка со САД и другите партнери, откако ќе се исполнат условите за таков трансфер. изјави тој на заедничката прес-конференција со Зеленски во воздухопловната база во Ајндховен.

Зеленски, кој договорот го нарече „договор за пробив“, најави дека за точниот број на авиони ќе се разговара „малку подоцна“.

Украинскиот претседател пристигна во Холандија во неделата, а во текот на денот се очекува да продолжи во Данска. Данското Министерство за надворешни работи, исто така, ја потврди својата посветеност на испораката на Ф-16 во соопштението на 20 август.

Холандија, заедно со Данска, ги предводеше меѓународните напори во последниве месеци за обука на украински пилоти за Ф-16 и евентуално доставување на авионите за да се спротивстави на воздушната супериорност на Русија.