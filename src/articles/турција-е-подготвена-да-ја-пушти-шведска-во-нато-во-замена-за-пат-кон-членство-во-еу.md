---
title: Турција е подготвена да ја пушти Шведска во НАТО во замена за пат кон
  членство во ЕУ
date: 2023-07-11T13:00:38.553Z
category: свет
featured: true
featuredImage: ../img/3-turc-pod.jpg
author: Вардарски
---
Турскиот претседател Реџеп Таип Ердоган рече дека Турција би можела да го одобри членството на Шведска во НАТО, под услов европските нации „да го отворат патот“ за кандидатурата на Турција за пристапување во Европската унија. Ова го изјави Ердоган во Анкара пред самитот на НАТО во Литванија, пренесува „Асошиетед прес“.

Ердоган нагласи дека Турција повеќе од 50 години чека пред вратата на Европската унија, додека речиси сите земји членки на НАТО се веќе членки на ЕУ. Тој ги повика европските земји да го отворат патот за членство на Турција во ЕУ, ветувајќи за возврат дека ќе и помогне на Шведска да се приклучи, како што направи за Финска.

Турција е кандидат за членство во Европската унија, но нејзината кандидатура е блокирана поради демократските проблеми на земјата и споровите со членката на ЕУ, Кипар.

Шефот на шведската дипломатија, Тобијас Билстром, изрази оптимизам дека Турција ќе се откаже од своите приговори за членството на Шведска во НАТО, велејќи дека не е прашање дали, туку кога. Се очекува шведскиот премиер и турскиот претседател да се сретнат пред дводневниот самит на НАТО.

Турција го суспендираше приемот на Шведска во НАТО поради потребата од поголема борба против курдските екстремисти и другите групи кои Анкара ги гледа како закани за нејзината национална безбедност. Антитурските и антиисламските протести во Стокхолм предизвикаа сомневања дека може да се постигне договор пред самитот на Алијансата.

Шефот на дипломатијата изрази очекување дека Турција конечно ќе даде сигнал дека ќе и дозволи на Шведска да влезе во НАТО, иако не можеше да прецизира дали тоа ќе се случи на самитот. Тој нагласи дека Шведска го исполнила својот дел од договорот што го потпиша со Турција и Финска на минатогодишниот самит на НАТО во Мадрид.



Билстром рече дека очекува Унгарија, која исто така не го ратификуваше пристапувањето на Шведска, да го стори тоа пред Турција.

Во изјавата, данската премиерка Мете Фредериксен рече дека „финското, а наскоро и шведското членство во алијансата е историски настан за НАТО, нордискиот регион и безбедноста на Данска. И нема сомнеж дека тие ќе ја зајакнат безбедноста на сите сојузници.

Претходно неврзаните Шведска и Финска аплицираа за членство во НАТО минатата година по руската инвазија на Украина. Финска се приклучи во април оваа година.