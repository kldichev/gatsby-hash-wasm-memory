---
title: Судот и пресуди на Британија - депортациите на мигрантите во Руанда се
  нелегални
date: 2023-06-30T11:15:42.614Z
category: свет
featured: true
featuredImage: ../img/1-15-sud-presudi.jpg
author: Вардарски
---
Планот на британската влада да ги депортира бегалците во Руанда е нелегален. Ова го одлучи Апелациониот суд во Лондон, објавија Ројтерс и Блумберг.

Судската одлука е удар за ветувањето на премиерот Риши Сунак дека ќе го запре протокот на мигранти кои пристигнуваат со мали чамци во земјата.

Според предвидената политика, бегалците кои доаѓаа во Британија требаше да бидат депортирани околу 6.400 километри во Руанда.

Сепак, тројцата високи судии на Апелациониот суд со мнозинство одлучија дека Руанда не може да се смета за безбедна трета земја.

Судијата Иан Бурнет изјави дека мнозинството утврдило дека „недостатоците во системот за азил во Руанда се такви што постојат сериозни основи да се верува дека постои реален ризик лицата испратени во Руанда да бидат вратени во нивните земји на потекло, каде што се соочуваат со прогон и друго нехумано постапување“.

Бегалците, поддржани од невладини организации, ја оспорија политиката на Лондон, осудувајќи го потегот како авторитарен. С

Во декември, судија на Врховниот суд ја потврди владината програма како законска.

Планираните летови до Руанда - кои требаше да оперираат од воената база во Вилтшир - беа откажани во јуни 2022 година по интервенција во последен момент на Европскиот суд за човекови права.

Контроверзниот предлог-закон за илегална миграција Сунак за запирање на протокот на мали чамци што го преминуваат Ла Манш беше изгласан од пратениците во Долниот дом во април, а сега е под лупа на Домот на лордовите.

Претходно оваа недела, владата процени дека Британија ќе треба да потроши 169.000 фунти по лице за да ги депортира речиси 11.000 луѓе кои влегле во земјата од почетокот на годината.

На крајот на март, бројот на нерешени барања за азил во ОК достигна 133.607. Три од четири заостанати барања чекаат повеќе од шест месеци за првична одлука.