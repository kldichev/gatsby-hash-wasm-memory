---
title: " Астероид наречен „убиец на градот“, помина меѓу Земјата и Месечината"
date: 2023-03-26T00:40:55.407Z
category: свет
featured: true
featuredImage: ../img/astroidbibibi.png.webp
author: Вардарски
---

Астероид доволно голем за да уништи град помина помеѓу орбитите на Земјата и Месечината и за среќа ги пропушти и нашата планета и нејзиниот природен сателит.

Објектот наречен 2023 DZ2 е откриен пред еден месец.

Како што пресметале научниците, тој поминал околу 175.000 километри покрај Земјата, а претходно Месечината останала зад неа.

Ретко се случува толку голем астероид - со дијаметар помеѓу 40 и 90 метри - да помине толку блиску до планетата.

Астрономите го опишаа како нешто што се случува еднаш на секои десет години.

Американската вселенска агенција (НАСА) соопшти дека ова е важна можност за астрономите да го подобрат своето знаење за астероидите, во случај да се открие објект што би можел да удри во Земјата.

„Немаше шанси овој „убиец на градовите“ да ја погоди Земјата, но помина толку блиску што астрономите имаа одлична можност да набљудуваат“, рече Ричард Мојсл, шеф на одделот за планетарна одбрана на Европската вселенска агенција.

Мојсл изјави дека прелиминарните податоци сугерираат дека 2023 DZ2 бил „научно интересен објект“.

Но, тој додаде дека се потребни повеќе податоци за да се утврди составот на тој астероид.

Бидејќи поминал толку блиску до Земјата, овој астероид можел да се види преку двогледи и мали телескопи околу планетата.

Преносот во живо на прелетувањето на астероидот беше овозможен благодарение на проектот Виртуелен телескоп.

Објектот треба да се врати во орбитата на Земјата во 2026 година, но научниците ја отфрлија можноста тој да биде опасен за планетата во таа прилика.

Претходно овој месец, научниците дадоа шанси 1 од 432 дека друг астероид со слична големина, наречен 2023 DV, ќе удри во Земјата во 2046 година, на Денот на вљубените.

Мојсл тогаш рече дека се очекува овој астероид да помине 4,2 милиони километри покрај Земјата.

Дури и ако таков астероид би се движел во правец на земјата, планетата има одбранбен систем.

Минатата година вселенското летало на НАСА Дарт (Двојно тестирање за пренасочување на астероиди) намерно удри во астероид со големина на пирамида, Диморфос.

Пред ударот на Дарт, на Диморфос му беа потребни 11 часа и 55 минути за да орбитира околу својот поголем родител астероид Дидимос.
