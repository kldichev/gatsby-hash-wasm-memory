---
title: Руски новинар и адвокат претепан во Чеченија
date: 2023-07-05T18:45:50.959Z
category: свет
featured: true
featuredImage: ../img/8-45-rus-nov-pretepan.jpg
author: Вардарски
---
Новинарката Елена Милашина и адвокатот Александар Немов биле нападнати од вооружени мажи во Чеченија, објавија од центарот за човекови права „Меморијал“ и „Новаја газета Европа“ - двете организации се забранети во Русија.

Како што информираат активисти за човекови права, автомобилот во кој Немов и Милашина патувале кон аеродромот бил блокиран од вооружени лица. И двајцата биле претепани, а одземени се документи и опрема. „Меморијал“ пренесува и дека додека ги тепале двајцата слушнале забелешки дека биле предупредени да ја напуштат Чеченија и да не пишуваат ништо.

На Елена Милашина и се скршени прстите, има модринки по целото тело и губи свест. Адвокатот Александар Немов има ранета нога, наводно од нож.

„Тие беа жестоко удирани со клоци, вклучително и во лицето, добија смртни закани и им се закануваа со пиштол во главата. Нивната опрема беше земена и искршена“, вели Меморијал.

Весникот „Новаја газета“ на Милашина, најголемото независно издание во Русија, го потврди инцидентот. Се наведува дека таа и Немов моментално се во болница во главниот град на Чеченија Грозни, а подоцна соопштија дека биле преместени во друга област од безбедносни причини.

Според Новаја Газета, Милашина била во Грозни за да присуствува на изрекувањето на пресудата на Зарема Мусаева, мајка на тројца прогонети кои го критикуваат чеченскиот лидер Рамзан Кадиров. Мусаева беше приведена од чеченските специјалци во јануари минатата година во Нижни Новгород, град на 1.800 километри северно од Чеченија.

Во февруари минатата година, Новаја Газета објави дека Милашина морала привремено да ја напушти Русија откако добила смртни закани од чеченското раководство. Истрагите на Милашина за „Новаја газета“ раскажуваат за вонсудски казни за Чеченци, прогон и тортура на кои во Чеченија се подложени луѓе со различна сексуална ориентација.

Од 2000 година, весникот, чиј главен уредник Дмитриј Муратов ја доби Нобеловата награда за мир во 2021 година, беше сведок на убиството на шест новинари и соработници, вклучително и истражувачката новинарка Ана Политковскаја, која беше застрелана на роденденот на Путин во 2006 година. Сите новинари убиените работеле на тема Чеченија со фокус на кршењето на човековите права во републиката.

Руската комесарка за човекови права Татјана Москалкова, цитирана од руските новински агенции, рече дека инцидентот „мора да биде темелно истражен и одговорните да бидат изведени пред лицето на правдата“. Москалкова рече дека Милашина била пренесена во болница во Беслан, Северна Осетија и уверила дека безбедноста на новинарот ќе биде целосно загарантирана.

Немов е адвокат на Мусаева, која е и сопруга на поранешниот судија на Врховниот суд на Чеченија. Како резултат на тепањето, Немов не можеше да присуствува на изрекувањето на пресудата на неговиот клиент, кој беше осуден на 5,5 години во казнена колонија.

Ова не е прв напад врз Елена Милашина во Чеченија. Во февруари 2020 година, таа и адвокатката Марина Дубровина беа повторно претепани во Грозни, каде што пристигнаа на судењето против авторот на видеото „Како живеат Кадиров и неговите соработници“. Тогаш Милашина за Би-Би-Си изјави дека нападот го објаснила со незадоволството на чеченските власти од нејзините публикации.