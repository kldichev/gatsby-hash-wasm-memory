---
title: Кина ги предупреди САД дека секој конфликт би бил „неподнослива катастрофа“
date: 2023-06-05T15:00:57.582Z
category: свет
featured: true
featuredImage: ../img/5-kina-gi-predup-sad.jpg
author: Вардарски
---
Евентуален конфликт меѓу САД и Кина би бил „неподнослива катастрофа“. Ова го изјави кинескиот министер за одбрана Ли Шанфу за време на меѓународната безбедносна конференција „Дијалог Шангри-Ла“ во Сингапур.

Токму поради оваа причина Кина би барала дијалог наместо конфронтација.

Според Шанфу, светот е доволно голем за Кина и САД да растат заедно. Сепак, оваа изјава доаѓа неколку дена откако тој одби да се сретне лице в лице со својот американски колега.

„Кина и САД имаат различни системи и се различни на многу други начини“, рече тој во говорот што го одбележа неговото прво големо меѓународно обраќање откако беше назначен за министер за национална одбрана на Кина во март.

„Сепак, ова не треба да ги спречи двете земји да бараат заеднички јазик и заеднички интереси за проширување на билатералните врски и продлабочување на соработката“, смета Шанфу. Според него, неспорно е дека тежок конфликт меѓу САД и Кина ќе доведе до неподнослива светска катастрофа.

Односите меѓу Вашингтон и Пекинг се многу затегнати поради голем број прашања, вклучително и за Тајван и територијалните спорови во Јужното Кинеско Море.

Додека делегатите на самитот разговараа за ризиците од несреќи и погрешни пресметки во услови на овие тензии, американската морнарица соопшти дека кинески разурнувач извршил „опасни“ маневри во близина на американски воен брод во Тајванскиот теснец во саботата.

Кинеската војска ги критикуваше САД и Канада за „намерно предизвикување ризик“ откако нивните воени бродови изведоа ретко заедничко патување низ чувствителниот теснец.

Според американската Индо-пацифичка команда, бродовите оперирале рутински и на отворени води.

По говорот на Шанфу, пензионираниот кинески дипломат-ветеран Цуи Тијанкаи ги повика Соединетите Држави да го олеснат распоредувањето на воените сили во близина на Кина како чин на „добра волја“ доколку се обноват разговорите за одбрана на високо ниво меѓу двете суперсили.