---
title: Русија го презеде претседавањето со Советот за безбедност на ОН и покрај
  барањата на Украина
date: 2023-04-01T19:03:03.945Z
category: свет
featured: true
featuredImage: ../img/usaikob.png.webp
author: Вардарски
---

Русија го презеде претседавањето со Советот за безбедност на ОН и покрај апелот на Украина до членките да го блокираат руското преземање, пишува во саботата Би-Би-Си.

Секоја од 15-те членки на Советот за безбедност на ОН го презема претседавањето на еден месец на ротирачка основа.

Кога Русија последен пат претседаваше со Советот за безбедност, во февруари 2022 година, започна инвазија на Украина.

Тоа значи дека Советот за безбедност е предводен од земја на чиј претседател е распишана меѓународна потерница за наводни воени злосторства.

Меѓународниот кривичен суд, кој не е институција на ОН, минатиот месец издаде налог за апсење на Владимир Путин.

И покрај приговорите на Украина, САД рекоа дека нема да ја блокираат Русија, постојана членка на Советот за безбедност, да го преземе претседателството.

Постојани членки на Советот за безбедност се САД, Велика Британија, Франција, Кина и Русија.

Функцијата е главно процедурална, но рускиот амбасадор во ОН, Васил Небензија, изјави за руската новинска агенција ТАСС дека планира да одржи неколку дискусии, вклучително и една за контрола на оружјето.

Тој рече дека ќе разговара за „нов светски поредок“ што ќе го „замени униполарниот“.

Украинскиот министер за надворешни работи Дмитро Кулеба оцени дека руското претседателство е „најлошата првоаприлска шега“ и „силен потсетник дека нешто не е во ред со начинот на функционирање на меѓународната безбедносна архитектура“.

Советникот на украинскиот претседател Михајло Подољак рече дека ова е „уште едно кршење на меѓународното право... Ентитет кој води агресивна војна, ги крши нормите на хуманитарното и меѓународното право, ги уништува повелбите на ОН, ја негира нуклеарната безбедност, не може да води клучното светско безбедносно тело“.

Претседателот Володимир Зеленски минатата година рече дека Советот за безбедност треба да се реформира или распушти, обвинувајќи го телото дека не презема доволно чекори за да се спречи руска инвазија.

Тој повика и на исфрлање на Русија од Советот за безбедност.
