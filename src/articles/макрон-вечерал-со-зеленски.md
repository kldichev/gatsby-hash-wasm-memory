---
title: Макрон вечерал со Зеленски
date: 2023-05-14T23:42:45.782Z
category: свет
featured: true
featuredImage: ../img/zelenski-makron-vecera.jpg
author: Вардарски
---
Подоцна во недела, францускиот претседател Емануел Макрон ќе приреди вечера во Париз со украинскиот претседател Володимир Зеленски, за време на која Франција ќе ја потврди својата воена и хуманитарна поддршка за Украина.

Ова го соопштија за АФП од Елисејската палата.

Украинскиот претседател Володимир Зеленски во недела навечер ќе допатува во ненадејна посета на Париз на разговори со францускиот претседател Емануел Макрон.

Така Зеленски ќе ја продолжи европската турнеја со неколку постојки.

Посетата на украинскиот претседател на Стариот континент поттикна нови ветувања за дополнителна воена поддршка додека неговата земја се подготвува за контраофанзива против руските окупаторски сили.

Кабинетот на Макрон го објави парискиот дел од патувањето на Зеленски, а Франција испрати авион за да го врати Зеленски од Германија, каде што претходно во неделата се сретна со канцеларот Олаф Шолц.

Кабинетот на Макрон соопшти дека двајцата лидери ќе разговараат за време на вечерата и дека Макрон „ќе ја потврди непоколебливата поддршка на Франција и Европа за обновувањето на легитимните права на Украина и одбраната на нејзините основни интереси“.

Потсетуваме дека на заедничкиот брифинг со канцеларот Олаф Шолц, Зеленски изјави дека работи за коалиција за да и даде на Украина модерни борбени авиони.

Долго време, украинските политичари, вклучително и Зеленски, бараа од западните сојузници да вклучат борбени авиони во нивната воена помош, за да може очекуваната украинска офанзива да се одвива на релативно еднаква основа, бидејќи Русија има супериорност на небото.

Досега помошта од Запад вклучуваше системи за противвоздушна одбрана, муниција, системи за артилериска поддршка, тенкови, борбени возила на пешадија, обука, разузнавање и друго.