---
title: Руски беспилотни летала го погодија Лавов
date: 2023-09-20T18:00:01.992Z
category: свет
featured: true
featuredImage: ../img/8-lavov.jpg
author: Вардарски
---
За време на синоќешниот напад на Лавов во западна Украина, руски беспилотни летала камикази го прелетале историскиот центар на градот кој е на листата на светско наследство на УНЕСКО.

Во различни области на градот се слушнале експлозии, функционирале системи за противвоздушна одбрана, јавува руското издание на Би-Би-Си, кое има дописници и на тамошната територија.

Според градските власти, избувнал пожар во индустриски магацин, две лица се извлечени од урнатините, но едно од нив е тешко повредено. Според градоначалникот Андреј Садови, повреден е 26-годишен маж.

Нападот на Лавов се случи околу 4 часот наутро, заедно со воздушна тревога во други области на Украина. Тоа беше најдолгиот напад на Лавов од почетокот на руската војна против Украина, со беспилотни летала кои летаа над градот од различни правци.

Според воздухопловните сили на Украина, Русија синоќа лансирала беспилотни летала од Приморско-Ахтарск во Краснодарската област, на брегот на Азовското Море. Лансирањето се случи околу 23 часот на 18 септември, но по комплицирани маневри, тие стигнаа до Лавов дури по 5 часа.

Лавов беше релативно ретко напаѓан за време на војната. Претходните напади на Лавов се случија на 6 јули, кога 10 лица загинаа како резултат на уривање на станбена зграда, и на 15 август, кога немаше жртви.

Шефот на регионалната администрација на Днепропетровск Сергеј Лисак извести дека како резултат на ноќен напад во Кривји Рих, се запалила катна зграда, но пожарот бил изгаснат. Тој не прецизираше за која зграда станува збор. Експлозивниот бран оштети и други згради.