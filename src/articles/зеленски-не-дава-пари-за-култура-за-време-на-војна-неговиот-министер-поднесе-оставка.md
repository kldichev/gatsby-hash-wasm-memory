---
title: Зеленски не дава пари за култура за време на војна, неговиот министер
  поднесе оставка
date: 2023-07-22T06:00:07.872Z
category: свет
featured: true
featuredImage: ../img/8-zel-ne-dava-pari-za-kul.jpg
author: Вардарски
---
Украинскиот претседател Володимир Зеленски ја повика неговата влада на воздржаност во трошоците за време на војната, пишува Ројтерс.

Како резултат на неговиот апел, министерот за култура Олександар Ткаченко, поддржувач на неколку скапи проекти, понуди оставка.

„За време на војна, целото внимание на државата, а со тоа и државните ресурси мора да оди на одбрана“, нагласи Зеленски во своето вечерно видео обраќање во врска со разговорот што го имаше со премиерот Денис Шмигал.

Украинскиот лидер му рекол на Шмигал да најде алтернативно финансирање за проекти „кои се навистина неопходни. Ова се однесува на различни области, вклучително и културата“.

Важни се музеите, културните центри, симболите, ТВ сериите, но имаме други приоритети, нагласи тој.

Зеленски, кој беше комичар пред да влезе во политиката, ги повика локалните совети да покажат воздржаност за „луѓето да почувствуваат дека буџетските ресурси се користат праведно и правилно. Ќе треба да почекаат тротоарите, градските украси, фонтаните. Прво победата“.

Украинскиот лидер му порача на Шмигал „да размисли за смената“ на министерот за култура и информатичка политика Олександр Ткаченко.

Еден час подоцна, самиот Ткаченко објави дека поднел оставка, но не се извини за своите проекти.

„Културата за време на војната е важна затоа што оваа војна не е само за територија, туку и за луѓето - нашата меморија, историја, јазик и креативност и покрај војната“, напиша тој во Телеграм.

„Приватното и јавното финансирање на културата во време на војна не е помалку важно од она на беспилотните летала. Културата е штитот за нашиот идентитет и нашите граници“.

Нема информации дали е прифатена неговата оставка.

Претходно истиот ден, Ткаченко ја поддржа распределбата на 13,5 милиони американски долари за завршување на музејот посветен на Холодомор во Украина во 1930-тите, поврзан со колективизацијата на советскиот диктатор Јосиф Сталин.

Тој, исто така, промовираше проект за замена на грбот од советската ера прикажан на штитот на статуата на една жена висока 102 метри „Татковина“ пред градскиот музеј од Втората светска војна.

Покрај тоа, Ткаченко промовираше филмови и телевизиски програми поврзани со војната против Русија.