---
title: Србија ја стави армијата во готовност поради судирите на Косово
date: 2023-05-26T23:31:55.310Z
category: свет
featured: true
featuredImage: ../img/srb-arm-gotovnost.jpg
author: Вардарски
---
Српскиот претседател Александар Вучиќ ја стави војската во целосна готовност и им нареди на нејзините единици да се приближат до границата со Косово, пренесува „Ројтерс“.

Наредбата дојде по судирите меѓу демонстрантите и полицијата во град во Косово со мнозинско српско население.

„Беше наредено итно движење на војниците до границата со Косово“, изјави министерот за одбрана Милош Вучевиќ. „Јасно е дека се врши терор врз српската заедница на Косово.

Полицијата и демонстрантите се судрија во косовскиот град Звечан, откако толпата се собра пред зградата на општината и се обиде да го спречи новоизбраниот градоначалник етнички Албанец да влезе во неговата канцеларија. Полицијата употреби солзавец за да ги растера демонстрантите. Подоцна беше запален полициски автомобил.

Протестите дојдоа по масовно бојкотираните локални избори.

Околу 50.000 Срби кои живеат во четири косовски општини, вклучително и Звечан, одбија да гласаат на 23 април во знак на протест поради тоа што нивните барања за поголема автономија не беа исполнети - уште еден неуспех за мартовскиот мировен договор меѓу Косово и Србија.

Излезноста на гласачите беше 3,47 отсто, а локалните Срби рекоа дека нема да соработуваат со новите градоначалници во четирите општини - сите од партиите на етничките Албанци - бидејќи тие не ги претставуваат.

Претходно, полицијата во Приштина излезе со соопштение дека им помага на новоизбраните градоначалници да влезат во општинските канцеларии во четирите општини. Градоначалникот на Звечан беше успешно спроведен до неговиот кабинет.

Србите во северниот регион на Косово не го прифаќаат прогласувањето независност на земјата од Србија во 2008 година - речиси една деценија по завршувањето на тамошната војна - и сè уште го сметаат Белград за свој главен град.

Етничките Албанци сочинуваат над 90% од населението во Косово, а Србите се мнозинство само во северниот дел на земјата.

Планот поддржан од Западот, вербално одобрен од владите на Косово и Србија во март, имаше за цел да ги намали тензиите со тоа што на локалните Срби ќе им се даде поголема автономија, додека владата во Приштина ќе остане врховна.