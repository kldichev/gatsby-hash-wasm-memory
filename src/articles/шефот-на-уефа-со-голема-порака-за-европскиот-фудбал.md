---
title: Шефот на УЕФА со голема порака за европскиот фудбал
date: 2023-08-17T10:20:46.740Z
category: спорт
featured: true
featuredImage: ../img/12-20-bos-uefa.jpg
author: Вардарски
---
Претседателот на УЕФА, Александар Чеферин, денеска се сретна со грчкиот премиер Киријакос Мицотакис, како дел од напорите за справување со организираното насилство во фудбалот по смртоносниот напад врз хрватските навивачи во Атина, објави АП. Шефот на европската фудбалска централа ја повика Атина да го „отстрани ракот“ на хулиганството.

Чеферин започна разговори со премиерот Киријакос Мицотакис. Во Грција на состанокот со претставниците на четирите големи клубови е одлучено полицијата сега да ги контролира влезовите на секој стадион.

Средбите се одржуваат неколку часа пред натпреварот од Суперкупот меѓу Севиља и Манчестер Сити на стадионот Караискакис надвор од Атина.

29-годишниот навивач на АЕК од Атина, Михалис Кацурис, почина минатата недела од хеморагија откако беше избоден со нож при тепачка со ултрасите на Динамо Загреб. Повеќе од 100 лица, главно хрватски државјани, се приведени под обвинение за убиство и учество во криминална група.

„Проблемот со насилството и хулиганството не е грчки, туку европски“, рече Мицотакис. „Апелирам до сите на европско ниво да го отстранат овој рак“, додаде тој.

Хрватскиот претседател Зоран Милановиќ претходно оваа недела ги обвини грчките власти дека ги третираат уапсените навивачи како „воени заробеници“. Атина излезе со „остар одговор на провокативните изјави на хрватскиот претседател“ за приведените навивачи на Динамо Загреб, велејќи дека Грција е земја во која владее правото.

„Ќе направиме се што е можно за да не се повтори таква трагедија“, рече Чеферин.

„Одговорните ќе бидат пронајдени и казнети за ова убиство“, додаде Киријакос Мицотакис.

УЕФА го откажа квалификацискиот натпревар од Лигата на шампионите помеѓу АЕК и Динамо минатата недела, но го одби барањето на грчкиот клуб да го дисквалификува тимот од Загреб. Синоќа АЕК победи со 2:1 со гол во 90. минута на стадионот „Максимир“ во Загреб. Костас Галанопулос, кој го постигна победничкиот гол, држеше црна лента по постигнувањето на голот.

„Навистина ја сакавме победата. Не дојдовме овде за реми“, изјави 25-годишниот грчки играч од средниот ред. „Не знаев како да го прославам голот и не сакав никого да испровоцирам - навивачите или тимот - но тоа беше најмалку што можевме да направиме како играчи и како клуб“, рече тој. АЕК во сабота го пречекува Динамо.