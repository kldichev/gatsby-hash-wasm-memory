---
title: "Мицотакис: Блиску сме до одлука за мермерите од Партенон"
date: 2023-05-12T23:36:23.962Z
category: свет
featured: true
featuredImage: ../img/micotakis-blizko-do-resenie.jpg
author: Вардарски
---
Грчкиот премиер Киријакос Мицотакис најави дека неговата влада бара заемно прифатливо решение за еден од најзаплетканите спорови за културното наследство во светот - судбината на скулптурите на Партенон во Британскиот музеј. Сепак, тој ги исклучува сите трансакции кои го вклучуваат зборот „кирија“. Ова стана познато од интервјуто на грчкиот премиер за Асошиејтед прес.

„Никогаш нема да признаеме дека овие скулптури се во сопственост на Британскиот музеј“, рече Мицотакис. „Но, сепак, мора да бидеме конструктивни и иновативни доколку сакаме да се најде решение.

Во февруари, директорот на музејот рече дека разговорите биле „конструктивни“ и дека Британија и Грција работат на договор според кој скулптурите ќе бидат изложени и во Лондон и во Атина.

Фризот долг 160 метри е направен помеѓу 447-432 п.н.е. и бил посветен на Атина, божицата на мудроста. Скулптурите за кои станува збор биле извезени од британски дипломат, лорд Елгин во 19 век, додека Атина сè уште била под власта на Отоманската империја. Скулптурите се во Британскиот музеј од 1816 година. Грција тврди дека биле незаконски стекнати за време на странско владеење, но Британците ги одбиле повторените барања за нивно враќање

Грција постигна два договори кои доведоа до враќање на неколку мермерни фрагменти од скулптурите на Партенон од европските музеи. На почетокот на оваа година, ватиканските музеи вратија три мали парчиња од скулптурите како „донација“ од папата Франциско, додека друг фрагмент пристигна во Атина на заем од музеј во Палермо, Сицилија. Виенскиот музеј за историја на уметност е во преговори за враќање на два други фрагменти. Музејот на Акропол во Атина има галерија посветена на мермерните скулптури, каде деловите што недостасуваат се заменети со гипс.