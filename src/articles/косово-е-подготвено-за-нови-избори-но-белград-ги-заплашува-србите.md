---
title: Косово е подготвено за нови избори, но Белград ги заплашува Србите
date: 2023-09-16T13:30:30.554Z
category: свет
featured: true
featuredImage: ../img/3-30-kos-osmani.jpg
author: Вардарски
---
Косовскиот претседател Вјоса Османи во четвртокот изјави дека Приштина е подготвена да организира избори во северните општини со мнозинско српско население. Но, во исто време додаде дека локалните Срби се заплашени од Белград, пренесува N1.

Таа го обвини српскиот претседател Александар Вучиќ дека врши притисок врз етничките Срби во нејзината земја да ги бојкотираат локалните избори.

Според Османи, Србите ги бојкотирале изборите под притисок на Белград.

Потсетуваме дека лидерите на Србија и Косово, Александар Вучиќ и Албин Курти, одржаа нова рунда состаноци во четвртокот со цел подобрување на нивните затегнати односи, во услови на зголемени повици за промена на западниот дипломатски пристап кон нив и стравувањата дека тензиите меѓу двете страните можат да излезат од контрола.

Преговорите ги следеше високиот претставник на Европската унија за надворешна политика, Жозеп Борел.

Последната рунда од дијалогот во јуни заврши без очигледни резултати. Вучиќ и Курти одбија да се сретнат лице в лице, а Борел, кој имаше одвоени разговори со двајцата мажи, призна дека тие имале „различно толкување на причините, а исто така и на фактите, последиците и одлуките“.

Србија и нејзината поранешна покраина Косово се во конфликт со децении. Нивната војна од 1998 до 1999 година резултираше со смрт на повеќе од 10.000 луѓе, главно косовски Албанци. Косово еднострано прогласи независност во 2008 година, но Белград одбива да го признае потегот.

Во мај, во спорот околу валидноста на локалните избори во српскиот дел на северно Косово, Србите се судрија со безбедносните сили, вклучително и мировните сили на КФОР предводени од НАТО кои дејствуваат таму, при што беа повредени 93 војници.

Минатата недела, командантот на КФОР, генерал-мајор Анџело Микеле Ристуча предупреди дека неговите сили „оперираат во временска рамка на постојано управување со кризи“. Тој рече дека тензиите меѓу Белград и Приштина се толку високи што и „најбезначајниот настан може да создаде ситуација“.

Во август, високи пратеници од САД - другата дипломатска сила во процесот - предупредија дека преговарачите не вршат доволен притисок врз Вучиќ. Тие рекоа дека сегашниот западен пристап покажува „недостаток на еднаквост“.

Вучиќ, поранешен ултранационалист кој сега вели дека сака да ја внесе Србија во ЕУ, одржува блиски врски со рускиот претседател Владимир Путин и одбива да воведе санкции кон Русија поради нејзината војна во Украина.

На Западот има широко распространети стравувања дека Москва би можела да го искористи Белград за повторно да ги разгори етничките конфликти на Балканот, кои беа сцена на серија крвави конфликти во 1990-тите за време на распадот на Југославија, за да го оттргне вниманието на светот од војната.

Но, во исто време, Курти - долгогодишен активист за независност на Косово, кој помина време во затвори и во Србија и во Косово - ги фрустрира Европејците и се покажа како тежок преговарач откако стана премиер во 2021 година.