---
title: Украински дронови се обиделе да го нападнат Кремљ
date: 2023-05-03T21:20:47.388Z
category: свет
featured: true
featuredImage: ../img/dkjaskjdsakeiv.png.webp
author: Вардарски
---

Киев направи обид да го нападне Кремљ со беспилотни летала, но нападот беше успешно одбиен, објави во средата прес-службата на рускиот претседател, цитирана од руската државна новинска агенција ТАСС.

„Синоќа режимот во Киев беше направен обид да се нападне со беспилотни летала резиденцијата на претседателот на Руската Федерација во Кремљ“, се вели во пораката.

Според прес-службата на шефот на државата, „две беспилотни летала биле насочени кон Кремљ“. „Како резултат на навремените дејствија на војската и специјалните служби со помош на борбен радарски систем, уредите беа ставени надвор од функција“, нагласуваат од Кремљ.

Рускиот претседател Владимир Путин не е засегнат. „Како резултат на терористичкиот акт, претседателот на Руската Федерација не е повреден. Неговиот работен распоред не претрпе никакви промени, продолжува вообичаено“, се наведува во соопштението.

„Интерфакс“ информира дека нема жртви и материјална штета од падот на беспилотните летала и нивните расфрлани остатоци на територијата на Кремљ. Москва го дефинира случајот како „планиран терористички напад и обид против претседателот на Руската Федерација, извршен во пресрет на парадата на Денот на победата на 9 мај, на која се очекува да присуствуваат странски гости“. „Руската страна го задржува правото да преземе одмазднички мерки каде и кога ќе смета дека е потребно“, предупредува Кремљ.

Потсетуваме, украинскиот бизнисмен Володимир Јаценко на почетокот на април објави конкурс за производители на дронови. Тој вети 20 милиони гривни (повеќе од половина милион долари) на тимот чиј дрон ќе може да слета на Црвениот плоштад во Москва на 9 мај.

Претходно, украинските медиуми и социјалните мрежи дистрибуираа кратко видео на кое се тврди дека прикажува снимка од Црвениот плоштад направена од украинско беспилотно летало. Ова видео не е автентицирано.
