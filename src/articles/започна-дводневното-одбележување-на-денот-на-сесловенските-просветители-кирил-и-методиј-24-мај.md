---
title: Започна дводневното одбележување на Денот на сесловенските просветители
  Кирил и Методиј, 24 Мај
date: 2023-05-24T01:33:48.335Z
category: македонија
featured: true
featuredImage: ../img/24-maj-pocna.jpg
author: Вардарски
---
<!--StartFragment-->

Вечерва со концерт на гудачкиот ансамбл „Антео“, во црквата Света Софија во Охрид, отпочна дводневното одбележување на 24 Мај – Денот на сесловенските просветители, Светите Кирил и Методиј.

Музика која е авторска, но која во себе содржи влијанија од музиката родена под поднебјата на Франција, Шпанија, Балканот – или спој од западните класични вредности во фузија со богатиот фолклор на различните народи кои живеат и творат на македонската почва.

На концертот присуствуваа премиерот Димитар Ковачевски, министерот за внатрешни работи Оливер Спасовски, директорката на „Охридско лето” Наташа Поповиќ, пратеници, професори, научници, лингвисти, книжевници.

Ансамблот „Антео”, изведува музика на светот и ја инкорпорира во македонското звучно милје во кое се вткаени традицијата и современоста.

Во Охрид – балканскиот Ерусалем и седиштето на Охридската Архиепископија, преку низа настани ги празнуваме ликот и делото на основоположниците на словенската писменост, Светите Кирил и Методиј и нивната непроценлива хуманистичка и космополитска мисија.

Овој голем ден се одбележува и слави повеќе од век и половина во словенскиот свет, како ден на културата и просветата.

<!--EndFragment-->