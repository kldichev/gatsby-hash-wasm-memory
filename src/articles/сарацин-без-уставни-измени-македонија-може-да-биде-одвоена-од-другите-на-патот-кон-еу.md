---
title: "Сарацин: Без уставни измени Македонија може да биде одвоена од другите
  на патот кон ЕУ"
date: 2023-09-11T15:17:45.374Z
category: македонија
featured: true
featuredImage: ../img/sarcin-dzaferi.jpg
author: Вардарски
---
<!--StartFragment-->

Македонија ризикува многу ако не ги усвои уставните измени, особено поради можноста ЕУ да ги отвори преговорите со Украина во декември оваа година. Тогаш Македонија би влегла во ризик да биде одвоена од другите држави на нејзиниот пат кон Унијата.

Оваа забелешка ја изнесе денеска специјалниот пратеник на Германија за Западен Балкан, Мануел Сарацин, при разговорите со претседателот на Собранието Талат Џафери.

Во соопштението од средбата од собраниската прес-служба се вели:

„Имајќи ја предвид можноста за отворање преговори со Украина во декември оваа година, ризикот од одвојување на нашата земја од останатите, без исполнување на потребните европски барања е неизбежен. Од тие причини, важно е како ќе биде формулирано прашањето за донесување на уставните измени, но уште поважно е да не се потценува временскиот период за нивно донесување“.

Сарацин му рекол на Џафери дека е изгубено многу време во регионот, а тековната динамика во ЕУ за забрзување на процесот на проширување не смее да се пропушти.

Германскиот специјален пратеник денеска се сретна и со делегација на ВМРО-ДПМНЕ на чело со претседателот Христијан Мицкоски (покрај него на средбата биле и Александар Николоски и Антонио Милошоски), но во соопштението на партијата не се наведува што им рекол Сарацин.

<!--EndFragment-->