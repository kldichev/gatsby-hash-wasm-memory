---
title: ФБИ и помага на Украина да ги открие воените злосторства на Русија
date: 2023-04-26T21:34:32.160Z
category: свет
featured: true
featuredImage: ../img/kjdsakj223.png.webp
author: Вардарски
---

Украина работи со американското Федерално биро за истраги и американски компании за собирање докази за руските воени злосторства, преку геолокација и информации за мобилни телефони. Ова го открија високи функционери цитирани од Ројтерс.

Украинските власти собираат дигитални информации од бојното поле и украинските градови опустошени од војна, откако Русија ја нападна земјата минатиот февруари, рече Алекс Кобзанец, специјален агент на ФБИ, кој служеше како правен аташе на агенцијата во Украина.

„Собирањето, анализирањето и работата со овие податоци е нешто со кое ФБИ има искуство“, рече тој на конференцијата за сајбер безбедност во Сан Франциско.

Оваа работа вклучува испитување на информации од мобилни телефони, форензички анализи на примероци од ДНК, како и анализа на делови од телото собрани од бојното поле, објасни Кобзанец.

„Следниот чекор е работа со националните даватели на услуги во САД и пренесување на тие информации, добивање информации за претплатниците, добивање информации за геолокација каде што е можно“, додаде тој.

Работата ја одразува продлабочената соработка меѓу САД и Украина на сајбер фронтот, каде Русија е заеднички противник за двете земји.

Агентот додаде дека во текот на изминатата година и половина, ФБИ работел на тоа да и помогне на Украина да ги идентификува руските соработници и шпиони кои дејствуваат внатре во земјата и руските сили кои дејствуваат надвор од Киев за време на инвазијата.

Американските безбедносни компании и официјални лица беа клучен партнер за Украина во нејзините напори да се одбрани од руските сајбер напади, со кои таа се бори најмалку од 2015 година.

Илја Витјук, раководител на одделот за сајбер-информациска безбедност при Службата за безбедност на Украина, рече дека бројот на руски напади против Украина се зголемил во текот на изминатите неколку години и дека тие станале повеќе мета во последните месеци.

„Многу е тешко да се докаже во кривично дело кој е одговорен. За нас е многу важно да добиеме што е можно повеќе информации за руските сајбер криминалци бидејќи ги собираме и ги вклучуваме во кривичните случаи“, објасни тој.

„Сметаме дека овие сајбер криминали се нешто ново. Овде бевме сведоци на првата сајбер војна од целосен обем“, истакна Витјук.
