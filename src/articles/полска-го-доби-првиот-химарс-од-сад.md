---
title: Полска го доби првиот ХИМАРС од САД
date: 2023-05-16T00:30:53.156Z
category: свет
featured: true
featuredImage: ../img/polska-dobi-od-sad-hamas.jpg
author: Вардарски
---
Полска го доби првиот ХИМАРС од САД

Полска ја доби првата серија ракетни системи ХИМАРС од Соединетите Американски Држави, јавува Ројтерс.

Полскиот министер за одбрана Мариуш Блашчак изјави дека неговата земја планира да ги распореди долж границата со Русија.

„Ова оружје ќе биде лоцирано во североисточниот дел на нашата земја, неговата задача ќе биде да го одврати агресорот“, посочи тој.

Во март, полското Министерство за одбрана објави дека прецизните ракетни системи со долг дострел ќе бидат лоцирани во воената единица во градот Олстин, на околу 80 километри од границата со руската енклава Калининград.

Блашчак рече дека ракетните фрлачи ХИМАРС „ќе ја зајакнат полската армија на источното крило на Полска и на НАТО“.

Полска, која граничи со Украина и силно ја поддржува, купи 20 системи HIMARS од САД во 2019 година и сега ја доби првата испорака од нив.

Сепак, Варшава објави дека имала преговори со Вашингтон за да се здобијат со повеќе инсталации од овој тип.

Блашчак истакна дека Конгресот на САД одобри продажба на речиси 500 ракетни фрлачи на Полска, кои ќе бидат испорачани што е можно поскоро.

„Сакаме да обезбедиме дека според овој ново постигнат договор, заедничкото производство на HIMARS, и инсталации и проектили, ќе се одвива во Полска. Ова е целта што си ја поставивме“, објасни тој.

На крајот на јануари, Полска најави нагло зголемување на трошоците за одбрана на 4% од БДП, а нејзиниот премиер истакна дека земјата мора „побрзо“ да се вооружи поради руската војна во Украина.