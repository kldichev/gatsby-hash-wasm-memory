---
title: Украина негира дека стои зад нападот со дрон врз Кремљ
date: 2023-05-03T21:32:05.249Z
category: свет
featured: true
featuredImage: ../img/negirukleml.png.webp
author: Вардарски
---

Украина негираше дека стои зад каков било напад со беспилотно летало врз Кремљ, пишува Ројтерс.

Михаило Подољак, советник на украинскиот претседател Володимир Зеленски, рече дека таквиот потег нема да постигне ништо на бојното поле за Киев и само ќе ја испровоцира Русија да преземе порадикални мерки.

Тој рече дека обвинението дека Киев стои зад нападот, како и апсењето на осомничените украински диверзанти од страна на Русија, може да значи дека Москва се подготвува за голем „терористички“ напад врз Украина во наредните денови.

„Се разбира, Украина нема никаква врска со нападите со беспилотни летала против Кремљ. Ние не го напаѓаме Кремљ затоа што, пред сè, тој не решава никакви воени задачи“, категоричен беше Подољак.

Претходно денеска Русија ја обвини Украина дека во текот на ноќта го нападна Кремљ со беспилотни летала во неуспешниот обид да го убие претседателот Владимир Путин.

„Според мое мислење, апсолутно е очигледно дека и „извештаите за напад на Кремљ“ и, во исто време, наводното приведување на украинските саботери на Крим јасно укажуваат на подготовка на терористичка провокација од големи размери од страна на Русија во наредните денови“, предупреди Подолиак.

Украинскиот претседател Володимир Зеленски во средата истакна дека Киев нема никаква врска со обидот за напад со беспилотно летало врз Кремљ.

„Ние не го нападнавме Путин или Москва. Се бориме на наша територија... Немаме доволно оружје за тоа, затоа не го користиме“, нагласи Зеленски на прес-конференцијата во Хелсинки со лидерите на Северноевропските земји. „Имаме дефицит. Не можеме да користиме ништо и секаде. Ќе оставиме на Трибуналот“, додаде тој.
