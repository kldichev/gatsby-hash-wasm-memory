---
title: Дали Владиката Петар ќе отвори своја телевизија во Скопје?
date: 2023-02-28T20:54:15.881Z
category: друго
featured: true
featuredImage: ../img/vladika-petar.jpg.webp
author: Тодор Вангелов
---

Владиката Петар добил дозвола од Агенцијата за аудио и аудиовизуелни медиумски услуги да може да отвори нова телевизија на регионално ниво во Скопје, објави Фактор.мк.

Барањето за дозвола било поднесено од компанијата „Преобразба“, на која компанија основач, сопственик и управител е Петар Каревски, световното име на владиката Петар.

Фактор пишува дека дозволата издадена од АВМУ е за телевизија со општ формат, како што се претежно сите телевизии во Македонија. Треба да се емитува преку кабелските оператори на регионално ниво во Скопје кое ги опфаќа и општините Чучер Сандево, Арачиново, Илинден, Петровец, Зелениково, Студеничани и Сопиште. Скопскиот регион е најголем и економски најјак.

Но, за основање на телевизија е потребно правното лице, односно фирмата на Владиката да ги исполни условите, кои бараат прилично голема инвестиција.

Прашањето кое првично се поставува е од каде му се пари на Владиката Петар за влез во медиумскиот бизнис, со оглед на тоа што Телевизија е прилично скапа „играчка“.

Владиката Петар изминатиов период во јавноста го обвинуваше Бигорскиот манастир дека му се мешале во ингеренциите во епархијата, па оттука логично е прашањето зошто изборот за работа на телевизијата е Скопје, а не Битолскиот регион, каде тој е владика.

Со оглед на тоа дека станува збор за општ формат на програма, тоа подразбира и информативна програма, што може да биде прилично дискутабилно со оглед на улогата во општеството што ја има сопственикот на телевизијата.

Дозволата се доделува на временски период од девет години, стои во одлуката.

Инаку, уште во 1990 година САС на МПЦ има донесено одлука за расчинување на владиката Петар заради канонски, дисциплински и материјално-финансиски престапи и утврдено е дека е непоправлив.
