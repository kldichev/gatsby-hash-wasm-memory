---
title: Над 400 уапсени во третата ноќ од немирите во Франција
date: 2023-07-01T06:45:16.189Z
category: свет
featured: true
featuredImage: ../img/8-45-nad-400-uapseni-fr.jpg
author: Вардарски
---
Над 400 лица се уапсени во масовните немири, кои траат трета ноќ по ред во Франција.

Повеќето од уапсените - над 300 - се од Париз и неговата околина. Најголемиот дел од притворените се на возраст од 14 до 18 години.

Немирите во Франција започнаа во средата вечерта, откако полицаец застрела и го уби 17-годишниот Начел М. Тој одби да застане на полициска проверка за сообраќаен прекршок и се обиде да побегне. Полицијата првично рече дека Нахел се обидел да ги оттурне од патот, но подоцна објавеното видео од инцидентот покажува спротивното.

Според првичните податоци, убиениот млад човек по потекло е Алжирец. Полицаецот кој пукал му се извини на семејството. Тој беше обвинет за убиство со умисла.

Немири во врска со смртта на младиот човек имаше во парискиот регион, во други француски градови, па дури и во Белгија. Во многу области на француската престолнина, јавниот превоз беше суспендиран. Медиумите до утрото јавија дека немирите стивнуваат и состојбата во повеќе области се смирува.

Филијалата на банката Кредит Мутуел во париското предградие Нантер, каде што живееше Нашел М, беше запалена вчера вечерта, а пламените јазици ги зафатија и станбените простории над неа. Во пожарот нема повредени.

За време на немирите во Париз, полициските службеници беа гаѓани со молотови коктели додека хеликоптери летаа над главата. Специјални сили пристигнаа на местото на настанот, како и во Лил, Лион и Бордо. Во пристанишниот град Марсеј, стотици демонстранти се судрија со полицијата, при што ограбуваа продавници.

Во Тулуз демонстрантите предизвикаа неколку пожари во задругите во станбениот комплекс Ле Мираи, во кој живеат околу 35.000 луѓе, главно мигранти од Северна Африка. Таму полицијата очекуваше најсериозни немири, но дождот и силниот ветер одиграа свој удел во смирувањето на тензијата.

Францускиот министер за внатрешни работи Жералд Дарманен објави претходно дека властите распоредуваат 40.000 полицајци ширум Франција за да ги смират немирите.

Францускиот претседател Емануел Макрон ја опиша смртта на младиот човек како „необјаснива и неоправдана“. Истовремено, тој го критикуваше вчерашното насилство врз „институциите и републиката“, за кое рече дека е неоправдано.