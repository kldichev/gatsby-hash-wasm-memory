---
title: "Ковачевски: Средбата со Мицкоски треба да се одржи наредните денови"
date: 2023-06-02T07:30:25.137Z
category: македонија
featured: true
featuredImage: ../img/9-30-sostanok-micko-tace.jpg
author: Вардарски
---
<!--StartFragment-->

Лидерската средба помеѓу премиерот и претседател на СДСМ Димитар Ковачевски и претседателот на ВМРО-ДПМНЕ Христијан Мицкоски и нивните тимови ќе се одржи во наредните денови.

Премиерот Димитар Ковачевски во интервју за ТВ Сител вечерва ги повтори веќе најавените теми за разговор од негова страна.

\-Ќе повикам на лидерска средба и тоа темите ќе бидат како што ги кажав одлуките коишто треба да се донесат за продолжување на европските интеграции на државата и зачленување на Северна Македонија во ЕУ до 2030 година како и тема во однос на односите со соседите бидејќи добрососедските односи се едни од најзначајните за европските интеграции. Средбата треба да се одржи во текот на наредните денови и за сите детали ќе може да информираме заедно со сите учесници на средбата, рече Ковачевски.

Претходно денеска на прес – конференција по состанокот на Европската политичка заедница во Кишињев Ковачевски изјави дека изборите во државата се дефинираат согласно закон и Устав и оти претседателските избори се во втората половина на март, а парламентарните избори се во втората половина на јуни.

\-Ние постојано зборуваме за владеење на право, за почитување на закони, за владеење на демократија. Владеење на демократија и почитување на закони е одржување на избори тогаш кога им е време како што прават практично сите европски држави, изјави премиерот.

Ковачевски одговараше на новинарско прашање во врска со тоа кога би се одржале следните избори и во врска со донесувањето на уставните измени, имајќи ја предвид изјавата на лидерот на опозицијата Христијан Мицкоски дека ВМРО-ДПМНЕ нема да поддржи уставни измени под овие услови.

За најавените разговори со Мицкоски, Ковачевски кажа дека тоа се разговори на кои се разговара за одлуки што треба да се донесат со цел остварување на стратешка цел на државата, бидејќи политичките партии и пратениците во Собранието имаат обврска и одговорност пред граѓаните да носат одлуки кои овозможуваат подобра иднина и подобар животен стандард на сегашните и на идните генерации.

\-Членството во ЕУ не е цел сама за себе, членството во ЕУ е цел со која што го остваруваме она што го сакаат граѓаните. Јас неколку пати повторувам, ние сме имале поголем животен стандард и од Словачка, и од Полска и од Романија и од Бугарија и од сите земји коишто порано беа дел од Варшавскиот договор. Ние сме имале далеку поголем стандард. Денес тие држави имаат поголем стандард од нашиот. Наши граѓани одат и работат во овие држави. Тоа е единствено затоа што овие држави станаа членки на ЕУ и нивните држави се дел од заедничкиот пазар на ЕУ кој што е најголем и најбогат пазар во светот, потенцира Ковачески.

<!--EndFragment-->