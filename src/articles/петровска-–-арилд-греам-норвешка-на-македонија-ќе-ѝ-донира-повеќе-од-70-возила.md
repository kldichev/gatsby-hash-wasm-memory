---
title: "Петровска – Арилд Греам: Норвешка на Македонија ќе ѝ донира повеќе од 70
  возила"
date: 2023-09-25T17:32:41.700Z
category: македонија
featured: true
featuredImage: ../img/petro-gream.jpg
author: Вардарски
---
<!--StartFragment-->

Сојузничкото единство во зацврстувањето на безбедноста на НАТО, безбедноста во Европа по руската агресија врз Украина, како и развојот на билатералната соработка помеѓу Северна Македонија и Кралството Норвешка беа темите на кои денеска во Министерството разговараа министерката Славјанка Петровска и норвешкиот министер за одбрана, Бјорн Арилд Грам, кој престојува во официјална посета на нашата држава.

Петровска порача дека нашата држава недвосмислено и одлучно ги ратификува пристапните протоколи и за Финска и за Шведска и додаде дека НАТО не е закана за никого, но е обединето во заштита на целата територија на алијансата.

„Северна Македонија недвосмислено и одлучно ги ратификува пристапните протоколи и за Финска и за Шведска уште еднаш потврдувајќи ја нашата заложба за политики на отворени врати на НАТО кога станува збор за нејзиното проширување. Заедно ја осудивме бруталната руска агресија врз Украина и порачавме дека НАТО не е закана за никого, но НАТО е единствено и обединето во безбедноста на секоја педа сојузничка територија“, рече Петровска.

Порача дека државата инвестира во одбраната и дека в година ќе одвои 2 процента од домашниот бруто-производ за одбрана, од кои над 30 % за опремување и модернизација.

Петровска се заблагодари за норвешката поддршка, која и за 2023 година е сеопфатна.

„Областите во кои соработуваме се многубројни – воена едукација, заеднички обуки, експертски разговори за градење на нашите капацитети, особено во контекст на целите на способности на НАТО, како и воено-медицинска поддршка. Изминатиот период имавме навистина конструктивна и плодна соработка, која дава реални и опипливи резултати. Благодарни сме за вашата поддршка и остануваме силно посветени на нејзин развој и во иднина“, истакна таа.

Норвешкиот министер истакна дека Норвешка и Северна Македонија оваа година одбележуваат 30 години силни дипломатски односи, како и дека соработката помеѓу двете земји дополнително зајакна со приемот на Северна Македонија во НАТО во 2020 година.

„Многу е практично што во НАТО седиме едни до други, што е уште еден симбол дека стоиме рамо до рамо и во НАТО и во нашата билатерална одбранбена соработка. Норвешка на вооружените сили на Северна Македонија ќе ѝ донира повеќе од 70 возила, таа исто така поддржа неколку програми во одбранбениот сектор во Северна Македонија за усогласување на родовите прашања, проектот за борба против корупцијата и интегритетот во одбраната. Очекуваме да ја продолжиме оваа соработка и во соработка со инженерскиот баталјон, како и алпинистичка обука. Со задоволство очекувам да продолжиме да ги развиваме соработка и односите помеѓу нашите две земји во годините што доаѓаат“, потенцира министерот Арилд Грам.

<!--EndFragment-->