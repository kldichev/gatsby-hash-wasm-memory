---
title: Франција парализирана од масовниот штрајк против пензиските реформи
date: 2023-03-07T23:23:13.750Z
category: свет
featured: true
featuredImage: ../img/protestfranc.png.webp
author: Вардарски
---

Повеќето возови запреа, училиштата затворени, рафинериите за нафта не работат и производството на струја беше намалено во вторникот во Франција, откако водечките синдикати одржаа шести национален штрајк против пензиските реформи на претседателот Емануел Макрон. Протестираат 1,28 милиони луѓе, проценува Министерството за внатрешни работи, а 3,5 милиони според проценката на синдикатот на ЦГТ, што е повеќе од рекордното учество постигнато на 31 јануари.

Ова е шести пат од 19 јануари луѓето масовно да протестираат против предложената пензиска реформа, со која се бара поместување на старосната граница за пензионирање од 62 на 64 години и продолжување на времето за плаќање на придонесите потребни за добивање целосна пензија.

Испораките и преработката на гориво денеска беа прекинати во неколку француски рафинерии и магацини со кои управуваат Тотал Енерџис и Есо.

Портпаролот на Тотал енерџис изјави дека 64 отсто од 296-те оператори на нејзините локации денеска штрајкуваат.

Претставникот на синдикатот CGT во таа компанија изјави дека штрајкот во рафинеријата Гонфревил во Нормандија е предвидено да трае до четврток, а во рафинеријата Донгес во западна Франција до петок.

Анкетите покажуваат дека мнозинството гласачи се против реформата бидејќи ја сметаат за неправедна, особено кон работниците на тешки работни места.

Владата, сепак, вели дека промените се неопходни за да се извади францускиот пензиски систем од дефицит до 2030 година и е решена да го спроведе својот план.

- Разбирам дека многу луѓе не сакаат да работат уште две години, но неопходно е да се обезбеди одржливост на пензискиот систем, изјави премиерката Елизабет Борн за ТВ Франс 5.

Но, и синдикатите се цврсто вкоренети во своите позиции и немаат намера да се повлечат, туку да го зголемат притисокот врз пратениците во Народното собрание и да ги убедат да не гласаат за оваа реформа. Тие исто така предупредуваат дека штрајковите во рафинериите за нафта и железницата може да траат со денови.

- Не се откажуваме. Денеска ќе изнесеме повеќе од два милиони луѓе на улица. Јас сум убеден во тоа. Ќе продолжиме додека не се повлече реформата, изјави Ерик Селини од синдикатот ЦГТ.

– Планирани се собири низ земјава, откако на 31 јануари на улиците излегоа над 1,27 милиони луѓе, соопшти полицијата.

– Заедно да ја доведеме Франција во ќорсокак, порачаа синдикатите во заедничкото соопштение.

Таборот на Макрон нема апсолутно мнозинство во парламентот и може да смета само на дел од конзервативните републиканци.

- Му реков на Макрон да издржи. Ако попушти, нема да може да ја спроведе реформата и тоа би бил крај на неговиот втор мандат, изјави републиканскиот сенатор Бруно Ретајло.

Министерот за транспорт Клемент Боун призна дека денешниот штрајк ќе биде „еден од најлошите“ за патниците. „За многумина ќе биде голема мака денеска, рече министерот.

Според Владата, реформата на пензискиот систем би донела дополнителни 17,7 милијарди евра пензиски придонеси годишно, а синдикатите одговараат дека има и други начини за зголемување на приходите, како што е оданочувањето на супербогатите.

Жестоката расправа во парламентот за предлог-законот заврши на крајот на февруари без расправа за контроверзниот член 7 за зголемување на старосната граница за пензионирање.

Предлогот сега се разгледува во Сенатот.

Шефот на синдикатот CGT, Филип Мартинез, рече дека тие „удираат во голема брзина“.

- Топката е во теренот на Макрон. На него е да ја повлече реформата, рече Мартинез.

Речиси две од три лица во Франција ги поддржуваат протестите против промените. Бидејќи претседателот Макрон нема апсолутно мнозинство во парламентот, тој може да смета само на поддршката на дел од конзервативната партија Les Républicains, тој може да биде принуден да користи специјални уставни овластувања за да го заобиколи парламентарното гласање.

Водечките синдикати во Франција досега дејствуваа со ретко единство, но наредните денови и недели ќе бидат тест за нивната способност да го одржат тој обединет фронт.

Европските економии веќе ја подигнаа старосната граница за пензионирање на 65 или повеќе години за да се одрази на подолг животен век. Во ОК, старосната граница за државна пензија постепено се зголемува и за мажите и за жените и ќе достигне 67 години до 2028 година.

Власта вели дека протестираат 1,28 милиони, тврдат од синдикатот - 3,5 милиони

На шестиот ден од протестите против пензиската реформа во Франција, во вторникот учествуваа 1,28 милиони луѓе, според Министерството за внатрешни работи, а 3,5 милиони според проценката на синдикатот CGT, што е повеќе од рекордното учество постигнато на 31 јануари.

На 31 јануари, во екот на мобилизацијата против оваа реформа, властите избројаа 1,27 милиони демонстранти, а синдикатите 2,5 милиони.

Во Париз помал број луѓе излегоа на улиците, а во останатиот дел од земјата повеќе, информираат од МВР. Во Париз во вторникот имало 81.000, а на 31 јануари 87.000, соопшти полицијата.

Но, CGT, чиј генерален секретар Филип Мартинез изјави за AFP дека 3,5 милиони луѓе протестираа низ целата земја, рече дека во Париз има 700.000, бидејќи нејзините проценки за бројот на учесници во претходните протести не надминуваа 500.000 луѓе.
