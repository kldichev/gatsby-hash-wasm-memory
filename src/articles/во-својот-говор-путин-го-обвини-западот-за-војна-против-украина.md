---
title: Во својот говор Путин го обвини Западот за војна против Украина
date: 2023-02-22T00:21:27.922Z
category: политика
featured: true
featuredImage: ../img/putingovoro.jpg.webp
---

Рускиот претседател Владимир Путин го одржа своето годишно обраќање пред парламентот, само неколку дена пред годишнината од инвазијата на Украина. Тој им порача на претставниците на Думата и на Советот на Федерацијата дека за војната и агресијата единствено е виновен Западот. Тој ја нарече агресијата против Украина пресвртница во историјата за човештвото. Тој рече дека ќе ги претвори воените ветерани во привилегирана група и повтори низа лаги што им ги сервира на Русите, како што е културниот аспект на војната со Западот, кој го обвини дека е изопачен поради сексуалната слобода. По говорот Путин одлучи дека Русија се повлекува од нуклеарниот договор.

Рускиот претседател Владимир Путин во своето обраќање пред парламентот рече дека ќе ја продолжи војната во Украина и го обвини НАТО, предводен од САД, дека го поттикнува конфликтот со погрешно верување дека може да ја победи Москва во глобална војна, и најави дека тој го суспендираше учеството во Нов СТАРТ. во.

Тој и порача на руската политичка и воена елита дека Русија „внимателно и доследно ќе ги решава проблемите со кои се соочува“.

Тој, исто така, објави дека Русија го суспендира своето учество во договорот со САД кој ги ограничува стратешките нуклеарни арсенали на двете страни.

– Во оваа смисла, принуден сум денеска да објавам дека Русија го суспендира своето учество во договорот за стратешко офанзивно оружје, им порача Путин на пратениците.

Сепак, тој посочи дека ова не е повлекување од договорот.

Освен што вети продолжување на војната и го предупреди Западот за глобална конфронтација, Путин се обиде и да ја оправда војната велејќи дека таа и е наметната на Русија и дека ја разбира болката на семејствата на оние што паднале во битка.

– Самиот народ на Украина стана заложници на режимот во Киев и неговите западни господари, кои всушност ја окупираа таа земја во политичка, воена и економска смисла, рече рускиот претседател.

\-Тие имаат намера локалниот конфликт да го претворат во глобален. Сето ова ние токму така го сфаќаме и соодветно ќе реагираме, бидејќи во овој случај зборуваме за постоењето на нашата држава.

Според него, Русија сакала мирно да го реши проблемот со Донбас, но западните земји подготвиле „поинакво сценарио“ зад нејзиниот грб.

– Направивме се што е можно овој проблем да се реши по мирен пат, преговарајќи за мирен излез од овој тежок конфликт, но зад нашиот грб се подготвуваше сосема поинакво сценарио, рече Путин.

Тој рече дека жителите на Донбас се борат од 2014 година, „го бранат своето право да живеат на својата земја, да зборуваат на својот мајчин јазик. Се бореа и не се откажаа во услови на блокада и постојано гранатирање, нескриена омраза кон режимот во Киев“.

„Така ја уништија Југославија, Ирак, Либија...“

– Киев разговараше со Западот за набавка на оружје пред почетокот на воената операција во Украина, рече Путин.

Според него, „така ја уништија Југославија, Ирак, Либија...“

Западот, рече Путин, го ослободил џинот од шишето во многу региони низ светот, сеејќи хаос и војна.

Путин изјави дека, според податоците добиени од Русија, во февруари минатата година се било подготвено за, како што рече, „нова казнена акција на Киев во Донбас“.

Обвинувајќи го Западот за војната во Украина, тој рече дека западните земји, предводени од САД, бараат неограничена моќ во светските работи.

Да се ​​победи Русија, рече тој, е невозможно. 70-годишниот шеф на Кремљ рече дека Русија никогаш нема да попушти пред западните обиди да го подели своето општество, додавајќи дека повеќето Руси ја поддржуваат војната.

Русија ги има сите финансиски ресурси што и се потребни за да ја гарантира својата национална безбедност и развој и покрај западните економски санкции, тврди тој.
