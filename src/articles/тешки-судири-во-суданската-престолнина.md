---
title: Тешки судири во суданската престолнина
date: 2023-04-29T01:37:01.421Z
category: свет
featured: true
featuredImage: ../img/isjakisj32131.png.webp
author: Вардарски
---

Силни експлозии и пукотници можеа да се слушнат во главниот град на Судан, Картум и соседниот град Омдурман, велат жителите, и покрај продолжувањето на кревкото примирје меѓу двајцата завојувани генерали, објави Асошиетед прес.

По две недели борби кои го претворија Картум во воена зона и го потопија Судан во превирања, широка група меѓународни посредници - вклучувајќи ги африканските и арапските нации, Обединетите нации и Соединетите Држави - го засилија притисокот врз ривалските генерали да отворат разговори со реши кризата.

Меѓутоа, досега тие беа во можност да постигнат само серија кревки привремени прекини на огнот кои не успеаја целосно да ги запрат судирите, но создадоа доволно мир за десетици илјади Суданци да побегнат во побезбедни области и за странските земји да евакуираат илјадници свои граѓани по копно, воздух и море.

Во услови на континуиран хаос, Турција соопшти дека еден од нејзините авиони за евакуација бил гаѓан во петокот во близина на Картум, неколку часа откако двете страни се согласиле на 72-часовно продолжување на прекинот на огнот.Во престрелката нема повредени.

Жестоките судири со чести експлозии и пукотници продолжија во петокот во богатиот кварт Кафури во Картум, каде воени авиони ги бомбардираа борците на Силите за брза поддршка (РСФ), рекоа жителите. Пријавени се и судири околу воениот штаб, републичката палата и областа во близина на меѓународниот аеродром Картум. Сите овие области се жаришта по избувнувањето на војната меѓу војската и РСФ на 15 април.

Лекарите во суданската престолнина рекоа дека РСФ киднапирала медицински персонал за да ги лекува ранетите борци - знак дека паравоените сили се борат да добијат медицинска помош.

Во петокот, началникот на суданската армија, генерал Бурхан, ја отфрли можноста за разговори со неговиот ривал од Силите за брза поддршка (РСФ), генерал Дагало, обвинувајќи го за организирање бунт против државата, еден ден откако војската изрази подготвеност за разговори за иницијативата. Дагало „сака да владее со Судан, да ги зграпчи неговите ресурси и да го зголеми своето богатство“, рече Бурхан во интервју за ТВ Алхура, финансирана од САД, негирајќи дека сака моќ за себе.

Најмалку 512 лица, вклучително и цивили и борци, се убиени од 15 април, а други 4.200 се ранети, соопшти суданското Министерство за здравство. Синдикатот на лекарите, кој ги следи цивилните жртви, забележа најмалку 387 убиени цивили и 1.928 ранети.

Здравствениот систем е пред колапс, а десетици болници не работат. Многу хуманитарни агенции мораа да ги прекинат операциите и да го евакуираат својот персонал.
