---
title: "Украина: Русија испраќа уште Вагнерци во Бахмут, сака победа за 9 мај"
date: 2023-05-05T22:56:10.124Z
category: свет
featured: true
featuredImage: ../img/jhdasjhdasjh32jhysa.png.webp
author: Вардарски
---

Русија испраќа платеници од приватната руска воена компанија Вагнер од другите делови на линијата на фронтот да се борат во Бахмут во источна Украина. Ова го изјави украинската заменик министерка за одбрана Хана Маљар, цитирана од Ројтерс.

Според неа, Москва сака да го освои градот навреме за прославата на Денот на победата на 9 мај.

Изјавата на Мољар доаѓа откако основачот на Вагнер, Евгениј Пригожин, објави дека неговите борци ќе се повлечат од Бахмут на 10 мај поради големи загуби и недоволно снабдување со муниција.

Тоа е еден ден по комеморацијата за победата на советските сили над нацистичка Германија во Втората светска војна - важен ден во рускиот календар.

Сега гледаме како ги повлекуваат борците од целата офанзивна линија, каде што беа силите на „Вагнер“ - ги повлекуваат во правец на Бахмут“, истакна Маљар.

Таа изјави дека украинските сили не само што се на одбрана во градот, туку вршат и напади.

Се очекува Киев да започне контраофанзива во наредните недели во обид да ги потисне руските сили на исток и југ.

„Русите се склони кон симболика, а нивниот главен историски мит е 9 мај, и тие навистина планираат да ја преземат контролата врз Бахмут до тој датум“, предупреди Маљар.

Платениците на Вагнер го предводеа повеќемесечниот руски напад врз Бахмут во украинскиот регион Донбас.

Иако има сомнителна воена стратешка вредност, Бахмут, кој пред војната имаше 70.000 жители, доби огромно симболично значење во целосната инвазија на Русија.

Секоја година Русија го одбележува 9 мај со голема воена парада на Црвениот плоштад предводена од претседателот Владимир Путин.
