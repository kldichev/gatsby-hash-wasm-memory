---
title: "Обвинителот на МКС: Тажната причина за налогот за апсење на Путин"
date: 2023-03-21T00:15:49.268Z
category: свет
featured: true
featuredImage: ../img/haskibputin.png.webp
author: Вардарски
---

Меѓународниот кривичен суд (МКС) мораше да преземе мерки против рускиот претседател Владимир Путин за наводни воени злосторства и тоа е тажна прилика, а не момент да се тапкате по рамо, изјави во понеделник главниот обвинител на МКС, Карим Кан.

Во петокот МКС издаде налог за апсење на рускиот претседател поради сомневање дека е одговорен за нелегална депортација на деца и илегално пренесување на луѓе од територијата на Украина во Руската Федерација.

Москва ги отфрла тие обвинувања и смета дека налогот за апсење на МКС е неприфатлив, но и бесмислен, потсетувајќи дека Русија не е страна на Римскиот статут, како и многу други држави и не ја признава јурисдикцијата на МКС.

Римскиот статут, кој го основа МКС во 2002 година, беше ратификуван од 123 држави. Меѓу нив, сепак, не се САД, Кина, Израел, Пакистан, Саудиска Арабија, Турција и Иран, ниту Индија, која е домаќин на состанокот на Г-20 во септември, на кој се очекува да присуствува и рускиот претседател.

- Ова не е момент за триумфализам и тапкање по грбот, изјави Кан. Навистина е многу тажна и лоша прилика што судиите на МКС, или на кој било друг суд, почувствуваа дека е потребно, за прв пат досега, да издадат налози за апсење против лидерот и висок владин функционер на постојан член на Советот за безбедност на ОН, додаде тој.Кан.

МКС, исто така, издаде налог за апсење на Марија Алексеевна Лвова-Белова, руски комесар за правата на децата, под истите обвиненија.

Русија никогаш не криела дека однела илјадници украински деца во Русија како дел од хуманитарната акција за заштита на сирачињата и напуштените деца во зоната на конфликтот.

Украина тврди дека илјадници депортирани украински деца се посвоени од руски семејства, сместени во кампови и сиропиталишта, добиваат руски пасоши и се воспитувани да го одбијат украинското државјанство.

- Велам, вратете ги децата, спојте ги децата. Ако има вистина во тврдењата дека тоа е во корист на децата, вратете ги во нивната земја на потекло наместо да им дадете странски пасош, рече Кан.

Украинскиот главен обвинител Андриј Костин изјави дека неговата канцеларија започнала истрага за повеќе од 72.000 инциденти поврзани со наводни воени злосторства и дека наскоро ќе потпише договор за основање канцеларија на МКС во Украина.

Велика Британија вети 1,22 милиони долари за работата на Судот оваа година и очекува МКС финансиски да поддржи и други земји.

Парите ќе бидат наменети за истраги за наводни воени злосторства и за поддршка на жртвите.
