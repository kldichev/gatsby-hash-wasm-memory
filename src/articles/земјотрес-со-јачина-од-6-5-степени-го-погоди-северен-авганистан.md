---
title: Земјотрес со јачина од 6,5 степени го погоди северен Авганистан
date: 2023-03-21T23:38:29.401Z
category: свет
featured: true
featuredImage: ../img/severafg.png.webp
author: Вардарски
---

Земјотрес со јачина од 6,5 степени според Рихтеровата скала го погоди во вторникот вечерта северен Авганистан, соопшти Европско-медитеранскиот сеизмолошки центар (EMSC), при што загинаа две лица на истокот на земјата и едно девојче во соседен Пакистан.
Земјотресот се случил на длабочина од 194 километри, а епицентарот бил во планинскиот венец Хинду Куш, во близина на оддалечената северна авганистанска провинција Бадакшан.

Портпаролот на авганистанското Министерство за катастрофи изјави дека две лица загинале во источната провинција Лагман.

Во северниот пакистански округ Сват, 13-годишно девојче загина кога се урна ѕид врз нејзиниот дом, а уште 150 лица се повредени, соопшти полицијата.

- Почувствувавме силен земјотрес, според првите податоци, главно погодено подрачје е областа Џамган, изјави Махзудин Ахмади, шеф на информативниот оддел на Бадакшан.

Портпаролот на Црвениот крст изјави дека немаат извештаи за штети во главниот град Бадакшан, но дека проверуваат во други области.

Некои од планинските села во околината се тешко достапни и немаат пристап до телефон или интернет.

Тресењето на земјата се почувствувало дури во Њу Делхи.

Тоа беше почувствувано и во Музафарабад, главниот град на пакистанскиот Кашмир, каде во 2005 година се случи силен земјотрес во кој загинаа повеќе од 80.000 луѓе.

Според EMSC, земјотресот бил почувствуван на површина од 1.000 километри, каде живеат околу 285 милиони луѓе, вклучувајќи ги Пакистан, Индија, Узбекистан, Таџикистан, Казахстан, Киргистан, Авганистан и Туркменистан.

Голем дел од Јужна Азија е сеизмички активен бидејќи индиската тектонска плоча се нафрла на север во евроазиската тектонска плоча.

Земјотресот со јачина од 6,1 степени според Рихтеровата скала во источен Авганистан минатата година однесе илјада животи.
