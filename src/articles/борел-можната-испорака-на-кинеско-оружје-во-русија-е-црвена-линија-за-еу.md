---
title: "Борел: Можната испорака на кинеско оружје во Русија е црвена линија за ЕУ"
date: 2023-02-20T23:27:07.103Z
category: политика
featured: true
featuredImage: ../img/kina-oruzje.jpg.webp
---

Високиот претставник на ЕУ за надворешна и безбедносна политика Жозеп Борел денеска предупреди дека евентуалната одлука на Кина да испорача оружје на Русија ќе претставува црвена линија за Европската унија.

По пристигнувањето на состанокот на министрите за надворешни работи на земјите-членки на ЕУ, Борел изјави дека на шефот на кинеската дипломатија Ванг Јиу му пренел дека таквата одлука ќе биде црвена линија за Европската унија.

– Министерот Ванг ми рече дека нема и немаат намера да го направат тоа, но ние остануваме претпазливи, рече Борел.

Информацијата дека Кина ја разгледува можноста за испраќање оружје во Русија вчера ја објави американскиот државен секретар Антони Блинкен.

Руската агресија врз Украина, која започна пред речиси една година, ќе биде главна тема на редовниот состанок на министрите за надворешни работи на земјите-членки на ЕУ.

Најавено е дека на состанокот ќе присуствува и украинскиот министер за надворешни работи Дмитро Кулеба, но Советот на ЕУ утринава соопшти дека тој нема да дојде, без да ги наведе причините.

Во меѓувреме беше објавено дека американскиот претседател Џо Бајден денеска допатува во ненајавена посета на Киев.

На средбата во Брисел ќе се разговара за заедничка набавка на муниција за Украина.

\-Тоа е најитното прашање. Ако не го сториме тоа, исходот од војната е загрозен. Руската артилерија истрелува околу 50.000 проектили дневно, а Украина мора да биде на исто ниво на капацитет. Имаат пиштоли, но им недостига муниција, рече Борел.
