---
title: Најмалку 60 ученички отруени во Иран
date: 2023-04-08T23:18:10.137Z
category: свет
featured: true
featuredImage: ../img/irani99.png.webp
author: Вардарски
---

Десетици девојчиња се отруени во неколку училишта низ Иран, јавија локалните медиуми.

Од крајот на ноември, бројни училишта, претежно за девојчиња, се погодени од ненадејни труења со гас или отровни материи. Децата почувствувале слабост, се онесвестиле, а некои завршиле во болница.

Претседателот на Националната анкетна комисија за случајот, пратеникот Хамидреза Каземи, во петокот изјави дека нивниот конечен извештај ќе биде објавен за две недели.

Најмалку 60 ученички се отруени денеска во женското училиште во Хафткел во провинцијата Кузестан на југозападот на земјата, објави новинската агенција Ирибњуз, повикувајќи се на локален претставник.

Ученички биле отруени и во пет училишта во Ардабил на северозапад, каде имале симптоми на вознемиреност, отежнато дишење и главоболки, додава истиот извор.

Во Урмија, главниот град на провинцијата Западен Азербејџан во северозападниот дел на земјата, неутврден број основци исто така се затруени од истекување на гас, пренесе агенцијата Илна.

Според официјалните податоци од 7 март, повеќе од 5.000 деца се затруени во повеќе од 230 училишта во 25 провинции од вкупно 31. Труењата престанаа на почетокот на март откако беше објавено дека се уапсени околу сто лица, но тие продолжи три месеци подоцна.

Врховниот водач на Иран, ајатолахот Али Хамнеи повика на строги казни, до смртна казна, за оние кои се одговорни за труењата, нарекувајќи ги непростливи злосторства.

Ученичките беа отруени поради протестите во Иран предизвикани од смртта на 22-годишната иранска Курда Махса Амини во притвор поради наводно кршење на строгиот кодекс на облекување за жените.

Повеќемесечните протести предизвикани од смртта на Махса Амини се најголемата криза со која се соочи Иран во последните децении, а повеќе од 500 демонстранти беа убиени во судирите со полицијата.
