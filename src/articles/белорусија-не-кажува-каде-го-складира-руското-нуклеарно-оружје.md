---
title: Белорусија не кажува каде го складира руското нуклеарно оружје
date: 2023-07-08T18:30:38.709Z
category: свет
featured: true
featuredImage: ../img/8-30-bel-ne-kazuva-kajde.jpg
author: Вардарски
---
Советник на белорускиот министер за одбрана одби да потврди или негира дали руското тактичко нуклеарно оружје е складирано во објект во централниот дел на земјата, пренесува Ројтерс.

„Можеби ЦИА мисли дека е така, не знам на која основа“, истакна Леонид Касински на прашањето дали оружјето било складирано во објект источно од градот Осиповичи.

„Никој никогаш нема да ви каже каде се наоѓа тактичкото нуклеарно оружје - тоа треба да ви биде јасно“, нагласи тој.

На 25 март Путин објави дека Русија, на барање на Белорусија, ќе го распореди своето тактичко нуклеарно оружје во републиката, што САД долго време го правеа на територијата на своите сојузници.

Соединетите Држави ја критикуваа одлуката на рускиот лидер, но рекоа дека немаат намера да ја сменат сопствената позиција за стратешкото нуклеарно оружје, ниту пак гледаат знаци дека Русија се подготвува да употреби нуклеарно оружје.

Белорускиот претседател Александар Лукашенко во јуни објави дека оружјето почнало да пристигнува во земјата.

Москва еднаш прецизираше дека ќе останат во Белорусија неограничено време.

Белорусија е близок сојузник на Русија и му дозволи на претседателот Владимир Путин да ја користи територијата на земјата како отскочна даска за инвазијата на Украина од страна на руските сили на 24 февруари.