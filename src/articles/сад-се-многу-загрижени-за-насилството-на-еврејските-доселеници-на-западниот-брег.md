---
title: САД се многу загрижени за насилството на еврејските доселеници на
  Западниот Брег
date: 2023-03-09T23:01:11.701Z
category: свет
featured: true
featuredImage: ../img/pdsadas.png.webp
author: Вардарски
---

Соединетите Држави се особено загрижени поради неодамнешното насилство од страна на еврејските доселеници на Западниот Брег, изјави американскиот секретар за одбрана Лојд Остин на прес-конференција со израелскиот колега Јоав Галант во близина на Тел Авив.

- Посебно сме загрижени за насилството на доселениците врз Палестинците и во иднина ќе се спротивставиме на дејствијата кои се способни да го доведат во прашање решението (на израелско-палестинскиот конфликт во форма на) две држави, израелската и идната палестинска кои ќе живеат во мир еден до друг, изјави Остин.

Израелско-палестинскиот конфликт се засили откако на крајот на декември на власт во Израел дојде најдесничарската влада предводена од премиерот Бенјамин Нетанјаху.

Во судирите од почетокот на годината загинаа 75 Палестинци и 13 Израелци.

По нападот на 26 февруари во кој загинаа две млади Израелки кои живееја во еврејска населба на северот од окупираниот Западен Брег, десетици еврејски доселеници го нападнаа палестинскиот град Хувара, палејќи згради и автомобили.

- Овде сум како пријател кој особено се грижи за безбедноста на израелската држава, но САД остануваат цврсто против секој чекор што може да предизвика уште поголема несигурност, а тоа вклучува охрабрување на колонизација и потпалувачки изјави, додаде Остин.

– И како што секогаш правевме, го повикуваме палестинското раководство да го потисне тероризмот и да го осуди поттикнувањето на насилство, рече Остин, истакнувајќи дека е многу јасен за правото на Израел да се брани од тероризмот.
