---
title: Русија забрани 54 Британци да влезат на нејзина територија
date: 2023-08-20T13:30:27.281Z
category: свет
featured: true
featuredImage: ../img/3-30-rus-zab-brit.jpg
author: Вардарски
---
Москва го ограничи влезот во земјата на 54 британски државјани, јави ИТАР ТАСС, повикувајќи се на соопштение на руското Министерство за надворешни работи. На списокот е британската министерка за култура, медиуми и спорт, Луси Фрејзер, која во Русија е позната по тоа што лобира завојуваната земја да биде ставена во таканаречена меѓународна спортска изолација.

Меѓу Британците на кои им е забранет влез во Русија се новинари од Би-Би-Си, Гардијан Медиа Груп, Дејли Телеграф, како и обвинителот на Меѓународниот кривичен суд Карим Кан, кој го издаде налогот за апсење на Владимир Путин.

Москва ги објаснува нивните постапки со тоа што тие одговараат на агресивната антируска политика на Лондон, која наметнува еднострани санкции за руските граѓани и економските субјекти.

Претставниците на политичката елита, агенциите за спроведување на законот и професионалната правна заедница повеќе нема да можат да влезат во Русија. Нема да можат да влезат ниту британските новинари, прецизираат од МНР.

Руската дипломатска мисија додава дека Москва ќе реагира на сите напори на Лондон за дополнително заострување на антируските санкции.