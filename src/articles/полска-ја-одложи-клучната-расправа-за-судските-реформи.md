---
title: Полска ја одложи клучната расправа за судските реформи
date: 2023-06-01T07:30:40.366Z
category: свет
featured: true
featuredImage: ../img/9-30-polska-ref.jpg
author: Вардарски
---
Уставниот суд на Полска ја одложи клучната расправа за уставноста на реформите наменети за деблокирање на фондовите на Европската унија, јавува Ројтерс.

Ова е последната пречка за Варшава да ги добие европските фондови.

Причина за одложувањето е недоволниот број судии.

Во февруари полскиот претседател Анджеј Дуда побара од Уставниот суд да се произнесе за уставноста на реформите на Врховниот суд, кој според владата ќе деблокира милијарди евра замрзнати средства во спорот со Брисел за владеењето на правото.

Во изминатите неколку месеци, пак, спорот за легитимитетот на претседателката на Уставниот суд, Јулија Пржилебска, доведе до одложување на неколку состаноци. Според дел од судиите, мандатот на Пжилебска истекол во декември.

Нивното одбивање да учествуваат на рочиштата со кои таа претседава го оневозможи собирањето на 11-те судии од 15-члената клупа потребни за одржување рочишта за најважните случаи за кои е потребна полна клупа.

Судот денеска требаше во целост да расправа два случаи, но двата случаи ги одложи за подоцнежни датуми „поради ненадејно и оправдано отсуство на судија“.

Расправата за реформи во Врховниот суд беше одложена за 27 јуни.

На почетокот на мај, пратениците од владејачката партија предложија предлог-закон со кој ќе се намали бројот на судии потребни за целосна клупа на девет во обид да се надмине ќор-сокакот.

Парламентот се очекуваше да гласа за законот во петок, но тоа ќе се случи во јуни.

Националистичката влада на Полска е вмешана во долготраен спор со Брисел околу судските реформи за кои критичарите велат дека ја поткопуваат независноста на судовите. Спорот блокираше милијарди евра од фондовите на ЕУ за Варшава и доведе до воведување санкции.

Брисел замрзна 35,4 милијарди евра средства за закрепнување на СОВИД-19 и бара реформи за прашања како што се независноста на судството и зелената енергија пред да ги деблокира средствата. Задржани се и милијарди кохезиони фондови од буџетот на ЕУ додека не се реши спорот за судството.