---
title: Незадоволни членови групно го напуштаат Сојузот на пензионери
date: 2023-08-11T12:09:35.725Z
category: македонија
featured: true
featuredImage: ../img/penzioneri.jpg
author: Вардарски
---
<!--StartFragment-->

Ќе му се случи ли распад на Сојузот на здруженијата на пензионери? Прилепските пензионери со првиот чекор, преку нотар, ќе се изземаат од членство на таквиот потег ги повикаа и останатите пензионери од Македонија.

Револтот расте, се чувствуваат резигнирани од потегот на претседателката на Сојузот на здруженија на пензионери за која голем дел од пензионерите прашуваат дали претседателката мисли дека е министерка или директорка па заборавила дека ги претставува пензионерите. Верче Јанческа од Иницијативниот одбор на прилепските пензионери прашува за кого работи претседателката и за кого постои? 

„После таа нејзина изјава, денеска пензионерите беа видно револтирани и бараат поригорозни мерки. Една од тие мерки е укинување на чланарината што ја плаќаме од 180 денари и тоа со заверка на нотар. Нашите прилепски пензионери денеска с еупатија кон нотар за да бараат со потпис да се скрати чланарината која што ни ја задржуваат тогаш кога нема да ни задржуваат чланарина немаме потреба од Здружение на пензионери, Фондот ќе си ја брка работата.“ - вели Верче Јанческа од Иницијативниот одбор на прилепските пензионери. 

Дали ќе ги поддржи пензионерите во нивните барања и дали ќе излезе на протест со пензионерите, побаравме одговор од претседателката на Сојузот на здруженија на пензионери, Станка Трајкова, која остана недостапна и не одговори ниту на повиците ниту на пораката. Но, во синоќешното гостувате во вестите на Сител ТВ, Трајкова рече дека наместо на улица со пензионерите таа ќе протестира со работа но не и рамо до рамо со своето членство. 

„Начинот на моето работење не е на улица и на такви протести. Начинот на моето протестирање е да работам и да ги решавам барањата на пензионерите како и до сега а а нив добро им е познато бидејќи овој дел што протестира не ги претставува сите пензионери да се решава преку институционален пат.“- изјави Трајкова во гостување на Сител ТВ. 

Ваквиот однос на претседателката Трајкова  пензионерите го квалификуваа како арогантен и дрзок кон целото свое членство. 

„Синоќа кога излезе нашата претседателка кое го застапува тоа здружение беше толку арогантен нејзиниот однос кон своето членство, ако таа, ние не постоиме за кого таа работи? За кого постои таа? Јас работам во канцеларија. За кого работи таа во канцеларија? Ако таа не е со членовите, за кого работи? Јас не познавам категорија протест со работа. Таа за да биде добра претседателка, за да си ги почитува своето членство таа треба да излезе токму со нас на улица и да биди со нас и да не застапува. Ние бараме една ситница, една трошка, не бараме 78 посто, значи бараме 3.500 денари, малце од малце најниската пензија да ја зголемиме. Не може да не замајува, нека знај дека не сме неуки и неписмени пензионери.“ - вели Верче Јанческа од Иницијативниот одбор на прилепските пензионери. 

За 14-ти Август во Скопје, најавен е масовен протест, а нивните барања се минимална пензија од 20 илјади денари и линеарно зголемување на пензиите од 3500 денари.

<!--EndFragment-->