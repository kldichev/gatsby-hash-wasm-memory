---
title: Владата ги задолжи трговците со овошје и зеленчук со набавка на 70% од
  продадените количини
date: 2023-04-06T22:54:38.770Z
category: македонија
featured: true
featuredImage: ../img/nemakolcintrrtg.png.webp
author: Вардарски
---

Владата на Северна Македонија ги задолжи трговците со овошје и зеленчук да набават 70 отсто од количините што ги продале во јануари и февруари годинава. Оваа одлука, заедно со онаа за замрзнување на цените на 11 видови овошје и зеленчук, ќе важи до крајот на април годинава.

Министерот за економија Крешник Бектеши ова го соопшти по координативната средба со премиерот Димитар Ковачевски, дел од министрите од надлежните министерства и претставници на надлежните институции по ова прашање.

Владата во понеделник на седница донесе одлука за замрзнување на цената на 11 видови овошје и зеленчук, која почна да се применува од вчера. Цените што ги предлага Владата се однесуваат на пазарите, продавниците и зелените пазари. Државниот пазарен инспекторат кој го контролира почитувањето на владината одлука денеска соопшти дека се извршени над 300 контроли на субјекти, а не се изречени никакви санкции.

Сепак, дел од продавачите на зелените пазари одбиваат да ги продаваат производите по замрзната цена, тврдејќи дека ги набавиле по многу повисока цена од цената што им е наложена да ја продаваат во решението. Министерот Бектеши ги увери увозниците на овошје и зеленчук дека ќе се почитуваат законите во земјава.

Во владината одлука се наведува дека доматите треба да се продаваат за најмногу 70 денари, а највисоката цена на свежите краставици да биде 75 денари, кромидот 60 денари, карфиолот 70 денари, пиперките 90 денари, а гравот да не биде повисока од 75 денари. Цената на леќата да не надминува 110 денари, а бананите до 70, мандарините 60, а највисоката цена на портокалите и лимоните е 55 денари.

Ова е петто замрзнување на цените годинава, по замрзнувањето на цените на белиот и полубелиот леб, млекото и млечните производи, оризот и пилешките јајца и тоалетната хартија, влажните марамчиња, пелените и хигиенските влошки.
