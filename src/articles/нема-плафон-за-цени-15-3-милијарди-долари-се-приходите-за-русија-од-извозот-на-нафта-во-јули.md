---
title: Нема плафон за цени! 15,3 милијарди долари се приходите за Русија од
  извозот на нафта во јули
date: 2023-08-12T08:00:51.627Z
category: свет
featured: true
featuredImage: ../img/10-nema-plafon-ceni.jpg
author: Вардарски
---
Руската нафта ја надмина ценовната граница од 60 долари што ја поставија земјите од Г7, а минатиот месец нејзината цена надмина 64 долари за барел.

Благодарение на ова, Русија доби рекордна добивка за 8 месеци од извозот на нафта - 15,3 милијарди долари. Ова го објави агенцијата „Блумберг“.

„Цената на испораките на руската сурова нафта преку море минатиот месец скокна на 64,41 долар за барел во пондерирана просечна вредност, „надминувајќи“ ја границата на цената од 60 долари поставена минатата година од земјите од Г-7“, потсетува агенцијата.

Преку надминување на ценовниот плафон, Москва ги зголеми приходите од нафта, заработувајќи 15,3 милијарди долари во јули од извозот на својата нафта и горива, што е за речиси 20 отсто повеќе од јуни. Сепак, приходите од нафтата на земјата паднаа за повеќе од една петтина во однос на претходната година.

Глобалните цени на нафтата се искачија над 80 долари за барел во последниве недели, откако Саудиска Арабија соопшти дека ќе го намали производството во јули, како додаток на пошироките намалувања што ги најавија другите производители на ОПЕК + во април.

На почетокот на годинава, Кина вети дека ќе преземе мерки за заживување на економскиот раст, што исто така ги зголеми прогнозите за повисоки цени во наредните месеци, како и недоволните инвестиции на американските производители на нафта на почетокот на годината.

На почетокот на јули минатата година, земјите од Г7 се согласија да ја намалат цената на руската нафта преку „ценовниот плафон“.

Советот на ЕУ на 3 декември одлучи да постави плафон на цената на нафтата што се извезува од Русија на 60 долари за барел. Одлуката стапи на сила на 5 декември.

По ЕУ, земјите од Г7 и Австралија воведоа плафон за цената на нафтата испорачана по морски пат од Русија на ниво од 60 долари за барел.