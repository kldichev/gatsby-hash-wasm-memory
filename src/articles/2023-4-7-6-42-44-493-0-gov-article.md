---
title: 'Влада: Ковачевски - Со членството во ЕУ, Северна Македонија станува дел од трговската суперсила - 30 АВГУСТ 2023'
date: 2023-08-31T06:42:44.493Z
featuredImage: ../img/vlada-banner.jpg.webp
author: Филип Поповски
category: македонија
featured: true
---
Претседателот на Владата на Република Северна Македонија, Димитар Ковачевски, вечерва се обрати на првата отворена трибина во рамки на кампањата „Ние сме Европа“, на која вечерва се говореше за економските придобивки од членството на Северна Македонија во Европската Унија. Првата отворена трибина се одржа на тема: „ЕУ за македонската економија". Осврнувајќи се на економските политики, премиерот говореше дека фокусот на Владата е насочена кон системски промени во зајакнување на човечкиот капитал, отворање нови работни места, зголемување на платите и пензиите, зголемени директни странски инвестиции. Ковачевски истакна дека Владата се стреми да обезбеди подобро утре за сите граѓани во Северна Македонија и досега има направено рекордни резултати. Во своето обраќање, Ковачевски ги сублимираше резултатите споредено со период од 2016 година. Економскиот модел на Владата, во овој временски интервал до 2022 година резултира со историски намален број на невработени за речиси 52%, странски директни иневстиции за овој период зголемени 2,5 пати, просечната пензија е зголемена за 40%, а во 2023 година, просечната нето плата е историски највисока и изнесува 36.527 денари. Тоа се цели 230 евра повеќе во сечиј домашен буџет.
 
Овие позитивни показатели може да се зголемат и мултиплицираат, а единствениот начин да се направи тоа е продолжувањето на евроинтегративниот пат на Северна Македонија.

„Има многу показатели кои јасно покажуваат кој е позитивниот ефект од ЕУ, и тоа не само од членството туку и од самиот процес на пристапување кон Унијата. Тоа го искусиле сите земји кои се приклучиле во Европската Унија и за сите нив имало и сѐ уште има позитивни економски показатели кои обезбедиле многу повисок стандард и побогат живот за граѓаните. И Северна Македонија е таков пример, колку и да е нашиот европски пат долг и тежок. Во изминатите 30 години поддршката на ЕУ се проценува на над 3,3 милијарди евра преку грантови и макрофинансиска поддршка и тоа ние, и како држава, и како граѓани го гледаме во зголемените инвестиции, во зголемените плати, намалената невработеност, зголемената вработеност за кои зборував претходно. Влезот во ЕУ пак дополнително ќе ги зајакне позициите за нашите компании, ќе отвори нови трговски перспективи со што очекувано е да се обезбедат одржливи стапки на раст на БДП што пак во крајна линија ќе значи повеќе пари кај граѓаните и подобар животен стандард“ рече премиерот Ковачевски.
Претседателот на Владата во своето обраќање, истакна дека економската моќ на Европската Унија е огромна. Учество на ЕУ во светската економија и тргување е 16% и тие само во 2021 година имаат направено извоз од 2,18 трилиони евра. Со членството на Северна Македонија во ЕУ, нашата земја ќе стане дел од трговската суперсила.
„Европската Унија има единствен пазар од 500 милиони луѓе, што обезбедува континуиран раст на целиот сојуз, нешто што секоја земја членка поединечно нема никогаш да може да го постигне. Проценките велат дека бруто домашниот производ на ЕУ во целина е поголем за девет проценти токму како резултат на целосната интеграција на пазарот. Тоа преведено во реални пари за граѓаните значи приближно 850 евра дополнителен годишен приход по глава на жител. Процентите покажуваат дека ЕУ затоа што е голем пазар и затоа што земјите работат заедно нивните економии се за десет проценти поголеми само заради тоа. Тие десет проценти преведени во БДП изнесуваат 850 евра по глава жител дополнителен приход во секоја од државите во ЕУ“, рече на трибината Ковачевски.
Покрај претседателот на Владата на трибината свое излагање имаа и министерот за економија Крешник Бектеши и вицепремиерот за европски прашања Бојан Маричиќ.
„Нашата држава е дел од европскиот континент, но ние имаме друго минато и имаме други економски системи.Тоа можеме да го смениме само со економското чудо наречено Европска Унија“, кажа министерот за економија Крешник Бектеши на првата отворена трибина во рамки на кампањата „Ние сме Европа“, на тема: „ЕУ за македонската економија".
 
„ЕУ е економско чудо што не дозволува десет или 20 луѓе да ја држат државата во заложништво. Ние како држава мора да работиме за младите, за нашите идни генерации да бидат успешни", кажа министерот Бектеши и сподели пример.
„Од осамостојувањето до сега можеме да наброиме 10-15 бизнисмени кои се најголеми во оваа држава. Затоа ние како држава треба да работиме, младите нивната иднина да не ја гледаат во администрација, туку да работат, да станат конкурентни на пазарот и да сакаат да работат во приватниот сектор. Да сакаат да им конкурираат на овие олигарси. Нашите млади сакаат да одат да работат во странство затоа што таму можат да работат, да носат иновации и да им конкурираат на европските и светските мултимилионски компании. Затоа нашата иднина е Европската Унија, тоа е иднината на нашите млади. Младите ја сакаат Европската Унија, а ние сме тука тоа да им го исполниме“, истакна на трибината министерот за економија, Крешник Бектеши.
Вицепремиерот за европски прашања, Бојан Маричиќ, во своето обраќање рече дека ЕУ е економско чудо кое ни отвора можности и ги задржува младите во нашата држава.
„Основно прашање на оваа кампања е каде сакаме да припаѓаме. Дали сакаме да припаѓаме во најголемиот мировен, политички и економски проект или сакаме да веруваме во алтернативни приказни во коишто многу малку луѓе веруваат и од кој никој нема видено придобивки. Доказ за економските придобивки кои ги нуди ЕУ се државите кои пред десет или 20 години станале членки. За изминатите 15 години ние имаме една милијарда евра европски пари искористено, а Хрватска откако е членка има искористено 25 милијарди евра, тоа е огромна разлика. Северна Македонија без дилеми припаѓа во ЕУ и нашите граѓани без дилеми сакаат да бидат дел од ЕУ. Да ги задржиме нашите млади луѓе тука, да им ги отвориме овие можности дома, да го создадеме нашето економско чудо тука, преку Европска Унија“, кажа Маричиќ на вечерашната трибина.
На трибината говореа и Хозе Луиз Лозано Гарсија, амбасадор на Кралството Шпанија во земјава, Благица Петрески од Finance Think, као и Ирена Јакимовска, од компанијата Комфи Ангел.
