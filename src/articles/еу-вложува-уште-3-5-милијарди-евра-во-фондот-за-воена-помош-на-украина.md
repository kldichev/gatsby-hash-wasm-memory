---
title: ЕУ вложува уште 3,5 милијарди евра во фондот за воена помош на Украина
date: 2023-06-27T10:00:45.017Z
category: свет
featured: true
featuredImage: ../img/12-eu-vloz-pai-ukr.jpg
author: Вардарски
---
Земјите од Европската унија се договорија да го зголемат за 3,5 милијарди евра максималниот износ на фондот што се користи за финансирање воена помош за Украина, пренесува „Ројтерс“.

Со новите средства неговиот плафон се искачува на повеќе од 12 милијарди евра.

Минатата недела, извори од ЕУ открија дека првиот дипломат на блокот, Жозеп Борел, побарал од владите да го зголемат финансискиот плафон на Европскиот мировен фонд, кој веќе додели околу 4,6 милијарди евра воена помош за Украина.

„Денешната одлука уште еднаш ќе осигури дека ги имаме потребните финансии за да продолжиме да обезбедуваме конкретна воена поддршка за вооружените сили на нашите партнери“, изјави денеска Борел.

Според него, овој механизам ја докажал својата вредност. „Тоа целосно го промени начинот на кој ги поддржуваме нашите одбранбени партнери. Тоа ги прави ЕУ и нејзините партнери посилни“, посочи тој.

Европскиот фонд за мир, создаден во 2021 година, е дизајниран да им помогне на земјите во развој да купат воена опрема. Сепак, 27-члената Унија веднаш одлучи да го користи и за снабдување со оружје на Украина по инвазијата на руските сили во февруари минатата година.

Фондот е одвоен од буџетот на ЕУ, кој нема право да финансира воени операции.

Тоа им овозможува на земјите од ЕУ кои снабдуваат оружје и муниција на Украина да бараат дел од трошоците. Земјите од ЕУ придонесуваат во фондот според големината на нивните економии.