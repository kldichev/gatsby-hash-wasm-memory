---
title: Полицијата пронашла голема сума евра во домот на син на европратеник
  вклучен во Катаргејт
date: 2023-09-03T11:30:17.039Z
category: свет
featured: true
featuredImage: ../img/1-30-polc-kajtergu.jpg
author: Вардарски
---
Белгиската полиција пронашла голема сума во евра во домот на Хуго Лемер, син на европратеничката Марија Арена, како што прво објави белгискиот весник Le Soir, а потврди и белгиското обвинителство, пишува Politico.

Арена, иако е вмешана во корупцискиот скандал познат како Катаргејт, по претресите во јули во домовите на неа и на нејзиното семејство, не е обвинета. Но, најновите откритија покажуваат дека инспекторите задолжени за случајот Катаргејт пронашле голема сума на готовина при претрес на домот на нејзиниот син во јули.

Арена, наводно, ја отворила вратата од станот на нејзиниот син кој се наоѓа веднаш до нејзиниот, каде што полицајците пронашле 280.000 евра во готовина, според Le Soir. До денес не е утврдена поврзаност меѓу фондовите и коруптивните активности поврзани со странска држава.

Запрашано да го коментира претресот и запленетата сума пари, белгиското обвинителство одби да даде дополнителни информации, но рече дека „не одобрува какво било протекување на информации за овој случај“.

Белгиската европратеничка Марија Арена беше близок соработник на Пиер Антонио Панцери, вмешан во Катаргејт, поранешен италијански европратеник кој се изјасни за виновен во спогодбата за признавање на вината со обвинителите. Арена ја опиша нивната врска како „професионално пријателство“, а Панцери постојано инсистираше на нејзината невиност. Арена постојано тврди дека е невина и не е вмешана во скандалот со поткуп.

Арена ја напушти функцијата шеф на Комитетот за човекови права на Европскиот парламент во јануари, откако Политико откри дека не се изјаснила дека прифатила бесплатни летови и сместување од Катар.