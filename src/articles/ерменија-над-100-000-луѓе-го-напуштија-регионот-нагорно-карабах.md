---
title: "Ерменија: Над 100.000 луѓе го напуштија регионот Нагорно-Карабах"
date: 2023-10-02T14:00:19.296Z
category: свет
featured: true
featuredImage: ../img/4-ermenija-begalci.jpg
author: Вардарски
---
Назели Багдасаријан, портпарол на премиерот на Ерменија, објави дека бројот на бегалци кои влегле во земјата во изминатата недела достигна 100.417, од населението од приближно 120.000 луѓе во Нагорно Карабах, јавува Би-Би-Си.

Агенцијата за бегалци на Обединетите нации (УНХЦР), исто така, соопшти дека 100.000 луѓе побегнале, истакнувајќи дека многу од оние што бегаат „се гладни, исцрпени и им е потребна итна помош“.

Артак Бегларјан, поранешен ерменски сепаратистички функционер, рече дека „последните групи“ жители на Нагорно-Карабах денеска се на пат за Ерменија.

„Остануваат најмногу неколку стотини луѓе, од кои повеќето се службеници, работници за итни случаи, волонтери и некои лица со посебни потреби“, напиша тој на социјалните мрежи.

Покрај загинатите во воената операција на Азербејџан, најмалку 170 луѓе загинаа во големата експлозија во складиште за гориво во Нагорно-Карабах во понеделникот. Сè уште не е јасно што ја предизвикало експлозијата во близина на главниот град Ханкенди, кој Ерменците го нарекуваат Степанакерт.

Обединетите нации соопштија дека овој викенд испраќаат мисија во Нагорно-Карабах за да ја процени хуманитарната ситуација, откако Азербејџан рече дека ќе дозволи таква посета.

Ерменскиот дипломат Едмон Марукијан го критикуваше времето на посетата, но истакна дека е важно претставниците на ОН сами да се уверат на што биле подложени етничките Ерменци.

„Добро е што тие ќе бидат таму и ќе бидат сведоци како овие луѓе беа етнички исчистени од нивната татковина, од нивните домови, каде што живееле нивните родители, каде што живееле нивните предци; овие луѓе беа целосно исчистени од оваа територија“, рече тој за Би-Би-Си.