---
title: Чешка воведе санкции против рускиот патријарх
date: 2023-04-26T22:15:44.275Z
category: свет
featured: true
featuredImage: ../img/cekskjdaskj32.png.webp
author: Вардарски
---

Чешката Република го назначи поглаварот на Руската православна црква, патријархот Кирил, за прв човек на нејзината национална листа за санкции поради неговата поддршка за руската инвазија на Украина, пишува Ројтерс.

76-годишниот патријарх Кирил е наведен под неговото граѓанско име Владимир Михајлович Гундјаев на списокот на санкционирани, кој е објавен на веб-страницата на чешкото Министерство за надворешни работи.

Неговото вклучување во црната листа значи дека му е забранет влезот во Чешка - земја членка на Европската унија и НАТО, ниту пак му се дозволува да врши финансиски трансакции со чешки државјани.

Неговите чести јавни коментари за поддршка на војната во Украина, оправдувајќи ги злосторствата извршени од руските војници таму - сето тоа е јасен доказ кој може да се најде јавно“, изјави министерот за надворешни работи Јан Липевски.

Патријархот Кирил е близок сојузник на претседателот Владимир Путин и силно ја поддржува војната во Украина, во која загинаа десетици илјади луѓе, а милиони беа протерани од нивните домови. Русија ги негира наводите за воени злосторства во Украина.

Минатата година ЕУ се обиде да го вклучи патријархот Кирил на листата на санкции, но земјите-членки не успеаја да постигнат едногласност за ова прашање, бидејќи Унгарија се спротивстави на таквиот потег.

Вчера рускиот патријарх ги нарече Русите кои не и служат на својата земја „внатрешни непријатели“ и го опиша патриотизмот како „најголема доблест“.
