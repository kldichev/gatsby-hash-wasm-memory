---
title: Коломојски обвинет по неколку членови од Кривичниот законик
date: 2023-09-04T13:40:53.343Z
category: свет
featured: true
featuredImage: ../img/kolomojski.jpg
author: Вардарски
---
Службата за безбедност на Украина (СБУ), Бирото за економска безбедност и Јавното обвинителство му предадоа на бизнисменот Игор Коломојски обвинение според неколку членови од Кривичниот законик, пишува Украинска Правда, повикувајќи се на извор од органите на редот.

Според изворите, се работи за пријава по член 190 и 209 од Кривичниот законик: измама и легализација (перење) на имот стекнат на криминал.

Подоцна се појави порака на SBU. „Утврдено е дека во 2013-2020 година Игор Коломојски легализирал повеќе од половина милијарда гривни (12,5 милиони евра) со нивно пренесување во странство користејќи ја инфраструктурата на контролираните банкарски институции“, се вели во соопштението, цитирано од украинските медиуми.

Потсетуваме, на 1 февруари годинава, службеници на украинската служба за безбедност извршија претрес во домот на бизнисменот милијардер, а неколку медиуми тогаш објавија дека тоа се случило во врска со истрагата за можни финансиски криминали.

Коломојски е еден од најбогатите луѓе во Украина и некогашен сојузник на претседателот Володимир Зеленски, кој сепак започна истрага против богати бизнисмени познати како „олигарси“ кон крајот на 2021 година - пред Русија да ја започне својата целосна инвазија.

Коломојски, кој е од централниот град Днипро и поседува низа средства, вклучително и еден од највлијателните ТВ канали во Украина, ја поддржа изборната кампања на Зеленски во 2019 година.

Соединетите Држави го ставија Коломојски на списокот со санкции во 2021 година „за неговата вмешаност во значителна корупција“. Американските власти, исто така, ги обвинија Коломојски и неговиот деловен партнер за „перење“ на украдени средства преку Соединетите држави. Коломојски негираше дека сторил нешто лошо.