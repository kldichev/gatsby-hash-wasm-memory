---
title: Молдавија се сомнева во мешање на руски агенти во локалните избори во Гагаузија
date: 2023-04-27T21:30:40.868Z
category: свет
featured: true
featuredImage: ../img/kvkmnb23232.png.webp
author: Вардарски
---

Молдавската претседателка Маја Санду ја обвини Русија за мешање во внатрешните работи на нејзината земја, пренесува Ројтерс.

Таа укажа на претстојните избори викендов во Гагаузија, каде што вели дека многу од кандидатите се руски агенти.

Претходно оваа недела, Молдавија ѝ забрани на руската регионална делегација да влезе во полуавтономниот проруски регион, кој во недела ќе го избере својот шеф на владата.

Делегацијата беше предводена од Рустам Миниханов, гувернер на руската област Татарстан, кој рече дека е штета што му бил забранет влез во главниот град на Молдавија, Кишињев.

„Сведоци сме на отворено мешање, тој отиде во Гагаузија да поддржи еден од кандидатите на изборите“, нагласи Санду и додаде: „За жал, многу од кандидатите таму се агенти на Русија, а не политичари кои сакаат да работат за доброто на народот Гагауз“.

Од своја страна, Москва негира дека се меша во внатрешните работи на Молдавија.

Во вторникот Русија објави дека ќе протера молдавски дипломат како одмазда за протерувањето на руски дипломат од Молдавија минатата недела.

Молдавија, мала поранешна советска република која аплицира за влез во Европската унија во 2022 година заедно со соседна Украина, ја обвини Русија дека се обидува да ја дестабилизира, тврдење кое Москва го негира.

„Русија не го почитува и никогаш не го почитувала нашиот суверенитет и независност. И сега Москва се обидува да ја дестабилизира ситуацијата во Молдавија, да го попречи нашиот европски курс, да предизвика хаос“, посочи Санду.

Молдавија ја осуди руската инвазија на Украина, која ја потресе нејзината економија, која беше во голема мера зависна од испораките на руски гас. Следеа антивладини протести.

Санду тврди дека Русија финансира протести и разни партии „за да ги врати на власт политичарите кои се под нивна контрола“, но Кишињев се противи на овие напори со поддршка на ЕУ.
