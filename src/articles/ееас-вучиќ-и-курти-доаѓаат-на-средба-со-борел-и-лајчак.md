---
title: "ЕЕАС: Вучиќ и Курти доаѓаат на средба со Борел и Лајчак"
date: 2023-03-09T22:56:16.329Z
category: политика
featured: true
featuredImage: ../img/ucicsduasdsa.png.webp
author: Вардарски
---

Српскиот претседател Александар Вучиќ и косовскиот премиер Албин Курти го потврдија учеството на продолжувањето на дијалогот на 18 март во Охрид со посредство на шефот на европската дипломатија Јосеп Борел, соопшти во четвртокот Европската служба за надворешни работи (ЕЕАС).

- Специјалниот претставник на Европската унија за дијалог, Мирослав Лајчак, претходно ќе има одвоени средби со Вучиќ и Курти, по што ќе следи „трилатерален состанок, кој ќе биде фокусиран на финализирање на анексот за спроведување на Европската договор за патот кон нормализација на односите меѓу Косово и Србија, изјави портпаролот во соопштението за медиумите Петер Стано.

По средбата со Вучиќ и Курти во Брисел на 27 февруари, Борел објави дека го поддржуваат предлогот на ЕУ за нормализација на меѓусебните односи во понеделник и изразиле подготвеност да почнат да го спроведуваат.

Лајчак претходно во четвртокот во Приштина разговараше за продолжување на дијалогот со Курти и косовската претседателка Вјоса Османи, а најавено е дека Курти ќе се сретне и со амбасадорите на земјите од Квинте.

Во соопштението од кабинетот на Вјоса Османи, се наведува дека таа ја истакнала посветеноста на Косово за „процес кој придонесува за долгорочен мир, безбедност и одржлив просперитет во регионот“.

- Анексот на имплементацијата на основниот договор, договорен во Брисел (27 февруари), треба да биде во духот на принципите усвоени во Собранието на Косово, а тоа се неповредливоста на суверенитетот, територијалниот интегритет, уставноста и функционалноста на државата Косово, истакна Османи.

Со пораката дека „Косово останува конструктивна страна во процесот на дијалог и координирана со своите партнери“, Османи „повтори дека конечниот збор за договорот треба да го има Собранието на Косово во согласност со уставните процедури“, се наведува во соопштението за печатот што го пренесе Гласот на Америка.

Како дел од подготовките за средбата меѓу двете партии во Северна Македонија со посредство на Европската Унија, Лајчак ќе престојува во Белград на 13 и 14 март.
