---
title: Налогот за апсење на Путин е бесмислен за Русија, само почеток за Украина
date: 2023-03-17T23:47:52.580Z
category: свет
featured: true
featuredImage: ../img/hagputmisl.png.webp
author: Вардарски
---

Меѓународниот кривичен суд (МКС) издаде налог за апсење на рускиот претседател Владимир Путин, обвинувајќи го дека е одговорен за воените злосторства во Украина, кои Москва ги нарече бесмислени, а Киев рече дека тоа е „само почеток“.

Во првиот налог за апсење по Украина, МКС побара апсење на рускиот претседател Владимир Путин поради сомнение дека е одговорен за нелегална депортација на деца и нелегално пренесување на луѓе од територијата на Украина во Руската Федерација.

Злосторствата, наводно, биле извршени на украинска окупирана територија барем од 24 февруари 2022 година. Има разумни основи да се претпостави дека Путин сноси индивидуална кривична одговорност за гореспоменатите злосторства, објави МКС.

МКС, исто така, издаде налог за апсење на Марија Алексеевна Лвова-Белова, руски комесар за правата на децата, под истите обвиненија.

Еве што велат судиите

- Ова е важен момент во процесот на правдата пред Меѓународниот кривичен суд. Судиите ги разгледаа информациите и доказите доставени од обвинителот на Меѓународниот кривичен суд и утврдија дека против овие лица има веродостојни обвиненија за наводните злосторства. Судот си го прави своето. Судиите издадоа налози за апсење, а извршувањето зависи од меѓународната соработка, изјави претседателот на Меѓународниот кривичен суд, Пјотр Хофмански.
- Руската окупација на делови од Украина не е призната со меѓународното право. Дури и да се признае како окупација, ова сè уште не и дава право на Русија, како страна во конфликтот, насилно да ги преместува луѓето од териториите што ги припои. Тоа сепак би било кршење на Женевските конвенции, изјави Рид Броди, обвинител на Меѓународниот кривичен суд за човекови права.

Москва постојано негираше дека руските сили вршат злосторства во Украина.

Одлуката на Меѓународниот кривичен суд (МКС) нема никакво значење за нашата земја, ниту од правен аспект, напиша портпаролката на МНР Марија Захарова на својот Телеграм канал. Русија не е членка на Римскиот статут на Меѓународниот кривичен суд и нема никакви обврски според него, додаде таа.

Со ова таа се повика на документот со кој е основан МКС на 1 јули 2002 година во Рим. Статутот е ратификуван од 123 држави над кои судот е надлежен. Тие не ги вклучуваат, меѓу другите, Русија, САД, Кина, Индија, Израел, Пакистан, Саудиска Арабија, Турција и Иран, така што судот нема директна јурисдикција над нив.

Но, МКС може да суди за злосторства извршени на територијата на држава која е потписничка на Римскиот статут.

Кабинетот на украинскиот претседател Володимир Зеленски го поздрави издавањето на потерницата против Путин.

Ова е само почеток, напиша шефот на канцеларијата Андриј Јермак на Телеграм. Украинското обвинителство одлуката ја нарече историска.

Одлуката на Судот доаѓа еден ден откако истражното тело на Обединетите нации ја обвини Русија за различни воени злосторства во Украина, вклучително и обвиненија за убиства со предумисла и тортура.

Телото тврди дека руските сили во одредени случаи ги принудувале децата да го гледаат силувањето на членовите на нивните семејства и ги приведувале со труповите.

Веста за наредбата доаѓа пред планираната посета на кинескиот претседател Си Џинпинг на Москва следната недела. Аналитичарите сметаат дека целта на посетата е зајакнување на односите меѓу Пекинг и Москва во време кога односите меѓу Кина и Западот се заладуваат.
