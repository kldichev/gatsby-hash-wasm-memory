---
title: "Џафери: Сребреница може да се случи повторно, доколку не се заложиме да
  градиме демократски општества, каде владеењето на правото е норма и правило"
date: 2023-07-11T14:57:55.390Z
category: македонија
featured: true
featuredImage: ../img/dzaferi-srebrenica.jpg
author: Вардарски
---
<!--StartFragment-->

Денес, многу повеќе ќе сакав да бевме собрани за да го прославиме животот како благослов со сета своја убавина. Сепак, исклучително е важно да се потсетиме на сета горчина и болка од геноцидот во Сребреница. Да се потсетиме дека тоа може да се случи повторно, доколку не се заложиме да градиме вистински релаксирани, демократски општества, каде владеењето на правото и почитувањето на човековите слободи и права, почитувањето на различните и имањето обѕири кон послабите и немоќните е норма и правило, а пред сѐ, е природно и стандардно, истакна претседателот на Собранието, Талат Џафери на денешната Комеморативна седница по повод 11 Јули – Денот за сеќавање на геноцидот во Сребреница.

Џафери потенцираше дека го осудуваме и јасно го именуваме како геноцид извршен во еден тмурен воен период во историјата на Балканот, кога човештвото се соочуваше со својот монструозен лик.

<!--EndFragment-->

<!--StartFragment-->

\-Во војна, паѓаат во вода сите морални, етички, хумани и разумни постапки на луѓето. Во војна, после војна, ништо веќе не е како што било претходно. Не може да се надомести празнината што останува на улиците, во домовите. Не се намалува ниту болката што се всадува во градите. Тоа го почувствував кога бев во Поточари пред неколку години. Го видовме и во очите на косовските избеглици. Го видов неодамна и во Украина. Секојдневието од ден на ден носи се позагрижувачки вести во блиското и подалечното соседство. Ние не можеме да ја ставаме главата во песок и да се однесуваме како да е се во ред и таму некаде далеку од нас. Во ова време на глобализација и напредна технологија и време на нови креативни начини на војување, мораме да се сплотиме! Живееме во свет кој е зависен од взаемната безбедносна поддршка, соработка, економска размена и трговија и задолжително сме свртени еден кон друг. Да застанеме цврсто еден покрај друг за безбедната иднина и опстанок на светот. Мораме да застанеме на страната на демократските вредности чии приоритети се човековите права и слободи, правото на живот и правото на избор. Затоа што, само така ќе победи доброто врз злото, разумот врз безумието. Затоа што сите сме пред сѐ и над сѐ – луѓе! Секое човечко суштество заслужува достоинствен живот, но и достоинствена смрт. А за тоа кога таа ќе настапи, тоа право не е ниту прерогатив, ниту со закон утврдено само за одредени поединци, истакна Џафери.

<!--EndFragment-->

<!--StartFragment-->

Спикерот Џафери апелира да се посветиме максимално, затоа што, како што посочи, ги имаме сите услови а како интелигентни битија, имаме и човечка и морална одговорност секогаш да наоѓаме мирни решенија за секое недоразбирање, по дипломатски пат, со отворен и конструктивен дијалог помеѓу страните.

<!--EndFragment-->