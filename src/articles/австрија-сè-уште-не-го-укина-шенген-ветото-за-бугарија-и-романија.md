---
title: Австрија сè уште не го укина Шенген ветото за Бугарија и Романија
date: 2023-04-27T22:26:16.080Z
category: свет
featured: true
featuredImage: ../img/hengeoveto.png.webp
author: Вардарски
---

Австрија ќе го задржи своето вето за проширување на Шенген зоната кон Бугарија и Романија додека Виена не забележи одржлив пад на барателите на азил. Ова го изјави министерот за надворешни работи Александар Шаленберг, цитиран од Политико.

Барањата за азил во Австрија (со исклучок на Украинците) се зголемија речиси тројно минатата година на околу 110.000 - највисока стапка по глава на жител во ЕУ - што ја натера владата да го блокира проширувањето на Шенген зоната во декември.

„Она што е важно за нас, ако сакаме да бидеме целосно искрени, е дека бројот се намалува и мора да има постојан пад“, рече Шаленберг, нарекувајќи го ветото „сигнал за предупредување“ за Брисел. Треба да се разбере дека кога гледаме над 100.000 барања за азил на секои 12 месеци, нам како Австрија ни е тешко едноставно да го напуштиме овој расипан систем“.

Шаленберг одби да постави временска рамка за тоа кога Виена би можела да го укине своето вето за проширувањето на Шенген, но бидејќи пристигнувањата на бегалците продолжуваат да растат, решението за ќорсокакот на Шенген се чини недостапно на краток рок.

Агенцијата за азил на ЕУ во јануари забележа пораст од речиси 60 отсто на годишно ниво.

Потсетуваме дека еден ден претходно, Герхард Карнер, австрискиот министер за внатрешни работи, пристигна во Букурешт на првата средба со неговиот романски колега Лусијан Боде, откако Австрија во декември го одби барањето на Романија за приклучување кон Шенген зоната.

„Потврдувам дека оваа посета ги одмрзнува односите меѓу Романија и Австрија“, рече Лусијан Боде во изјавата за печатот заедно со Герхард Карнер.

„Во последните месеци имавме јасни, тешки дискусии, но ги имавме“, рече австрискиот министер за внатрешни работи.

На прес-конференцијата одржана во седиштето на МВР, Герхард Карнер рече дека „далеку сме од функционален граничен систем“ бидејќи европските членки во Шенген зоната сè уште вршат гранични проверки меѓу себе.

Австрискиот министер додаде дека не може да понуди точен датум за пристапување на Романија во Шенген зоната.

„Бројките покажуваат дека минатата година имавме над 110.000 апликанти (мигранти), што е највисока пријавена бројка по глава на жител, иако немаме надворешни граници. Ова покажува дека системот не функционира“, рече Карнер, без конкретно да спомене дека Романија е земјата извор на мигрантите - нешто што беше разоткриено од граничната агенција на ЕУ Фронтекс.
