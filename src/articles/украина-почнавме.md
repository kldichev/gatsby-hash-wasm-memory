---
title: "Украина: Почнавме! "
date: 2023-05-25T23:18:41.551Z
category: свет
featured: true
featuredImage: ../img/ukr-pocna.jpg
author: Вардарски
---
Украинските вооружени сили започнаа контраофанзива, изјави советникот на шефот на канцеларијата на украинскиот претседател Михаило Подољак во интервју за италијанскиот ТВ канал TG1, цитиран од UNIAN.

Според него, украинските војници веќе неколку дена спроведуваат контраофанзива на одредени делови од фронтот, кој се протега на повеќе од 1.500 километри.

Тој увери дека Украина нема да користи западно оружје добиено од сојузниците за да се бори на руска територија, туку ќе го користи за ослободување на окупираните земји, вклучувајќи го и Крим.

„Денес имаме ракети со долг дострел „Storm Shadow“, тенкови „Леопард“, противракетни системи што ни ги доставија Франција и Италија. Ловците Ф-16 конечно ќе ни дозволат да го затвориме воздушниот простор“, рече тој.

Според него, „да ги имавме пред една година, војната веќе ќе беше завршена“.

Вооружените сили на Украина се подготвуваат за контраофанзива уште од зимата. На 11 мај, претседателот Володимир Зеленски рече дека на Киев му треба уште малку време, бидејќи сè уште не е целото оружје ветено од партнерите пристигнато во Украина.

Шефот на ПВК „Вагнер“ Евгениј Пригожин претходно изјави дека украинските власти лажат и дека на места веќе е во полн ек контраофанзивата на украинските вооружени сили.

Подоцна, самиот Михаило Подолијак на Твитер прецизираше дека контраофанзивата не е еднодневна работа и нема да започне „со сечење црвена лента“.

„Ова се десетици различни акции за уништување на руските окупаторски сили во различни правци, кои веќе се одржаа вчера, се случуваат денеска и ќе продолжат утре. Интензивното уништување на логистичката поддршка на непријателот е исто така контраофанзива“, рече Подољак.