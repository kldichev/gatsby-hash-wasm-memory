---
title: Спасувачите ги извлекле повредените од зградата која се урна по серијата
  земјотреси
date: 2023-03-05T23:09:02.211Z
category: свет
featured: true
featuredImage: ../img/novispaseni.png.webp
author: Вардарски
---

Спасувачките служби денеска извлекоа неколку повредени од шесткатница во турскиот град Шанлиурфа, која се урна по штетите предизвикани од разорните земјотреси на 6 февруари, јавува агенцијата Anadolu.

По првите два разорни земјотреси со јачина од 7,7 и 7,6 степени според Рихтеровата скала што пред еден месец ги погодија југоисточна Турција и северна Сирија, следеа серија последователни потреси.

Шесткатницата во Шанлиурфа беше оштетена по првите два силни земјотреси, но тогаш не се урна. Серија последователни земјотреси влијаеле на статиката на зградата, која на крајот се урнала.

Агенцијата јавува дека вработените во Брзата помош ги повикале сите присутни во околината да бидат тивки за да можат да ги слушнат звуците кои доаѓаат од под урнатините.

Фотографиите направени од безбедносна камера покажаа како зградата се урна на прометниот пат.

Речиси два милиони луѓе останаа без покрив над главата во Турција по земјотресот. Многумина беа сместени во шаторски кампови, но некои луѓе почнаа да се враќаат во своите оштетени домови.
