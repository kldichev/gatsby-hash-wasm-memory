---
title: Шефот на ОН работи за интересите на Русија, покажуваат документите на Пентагон
date: 2023-04-13T22:23:03.505Z
category: свет
featured: true
featuredImage: ../img/obk.png.webp
author: Вардарски
---

Соединетите Држави веруваат дека генералниот секретар на ОН, Антонио Гутереш е премногу подготвен да ги прифати руските интереси. На тоа укажуваат новите откритија во протечените тајни документи на Пентагон, пренесува Би-Би-Си.

Досиејата ја опишуваат приватната комуникација меѓу Гутереш и неговиот заменик, што имплицира дека Вашингтон внимателно го следи генералниот секретар на ОН. Документите генерално ги содржат забелешките на Гутереш за војната во Украина и за голем број африкански лидери.

Еден од обелоденетите документи се фокусираше на Црноморскиот договор за жито со посредство на Обединетите нации и Турција во јули 2022 година. Тој укажа дека Антонио Гутереш има силна желба да го зачува овој договор и дека е подготвен да ги прифати интересите на Русија.

Исто така, јасно е дека генералниот секретар на ОН направи напори да ја подобри способноста на Русија за извоз, дури и ако тоа вклучува санкционирани руски субјекти или поединци.

Според проценката, дејствијата на Гутереш во февруари „ги поткопуваат пошироките напори Москва да биде одговорна за нејзините акции во Украина“.

Висок официјален претставник на ОН одби да ги коментира објавените документи, но рече дека Организацијата води во ублажување на влијанието на војната врз најсиромашните во светот. Тоа значеше да се направи се што е можно за да се намалат трошоците за храна.

Други претставници на ОН изразија незадоволство од толкувањето на напорите на Гутереш, велејќи дека тој многу јасно го кажал своето противење на руската војна.

Друг документ од средината на февруари опишува искрен разговор помеѓу генералниот секретар на ОН и неговата заменичка, Амина Мохамед. Се вели дека Антонио Гутереш бил згрозен од повикот на претседателката на Европската комисија Урсула фон дер Лајен до Европа да произведе повеќе оружје и муниција поради војната во Украина.

Двајцата разговараа и за неодамнешниот самит на африканските лидери.

Портпаролот на американската национална безбедност Џон Кирби изјави за Би-Би-Си дека владата прави се што може за да дојде до изворот на протекувањето. Според него, овие протекувања се крајно опасни и потребно е да се открие кој е одговорен за ова, поради што се води кривична истрага.

Автентичноста на некои од документите допрва треба да се утврди, но тие секако потекнуваат од различни разузнавачки извори во владата, смета Џон Кирби.
