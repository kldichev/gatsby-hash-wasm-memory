---
title: "Водовод: Водата за пиење во Скопје е безбедна за пиење"
date: 2023-07-16T13:24:14.862Z
category: македонија
featured: true
featuredImage: ../img/bez-vod-skopje.jpg
author: Вардарски
---
<!--StartFragment-->

При инспекцискиот надзор на Државниот инспекторат за животна средина (ДИЖС) не е утврдено какво било загадување на водата за пиење со загадувачки материи во водоснабдителниот систем на Скопје од изворот Рашче. Во јавноста се прошири веста дека водата од Рашче е загадена.

– По извршен телефонски разговор со оперативниот директор на ЈП „Водовод и канализација“ – Скопје, беше констатирано дека фекалните отпадни води немаат потенцијал директно да влијаат врз водоснабдителниот систем за снабдување со вода на Градот Скопје. Впрочем, тоа се потврдува и со извештаите од континуираниот мониторинг што го спроведува ЈП со сопствената акредитирана лабораторија, при што врши редовна хемиска и биолошка анализа на водата за пиење од примероците земени на три локации – Рашче-1, Рашче-2 и Кондово. Според Уредбата за класификација на водите бр.18/99, испитуваните примероци припаѓаат на прва класа – потенцираат од ДИЖС.

Од ДИЖС велат дека според исказот на вработените во ЈП „Водовод и канализација“, кое стопанисува со системот и со изворот, претпоставка е дека се работи за испуштање отпадни фекални води од селата Рашче и Копаница и, поради нефункционалноста на пречистителната станица во селото Рашче, фекалните отпадни води се излеваат во нивите, а потоа и во реката Вардар.

<!--EndFragment-->