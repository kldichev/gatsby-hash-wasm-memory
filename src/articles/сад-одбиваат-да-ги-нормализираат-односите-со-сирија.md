---
title: САД одбиваат да ги нормализираат односите со Сирија
date: 2023-05-05T22:12:33.883Z
category: свет
featured: true
featuredImage: ../img/daskjdaskj321.png.webp
author: Вардарски
---

Вашингтон нема да ги нормализира односите со режимот на Башар ал Асад и нема да ги поддржува другите во тоа, додека не се постигне вистински политички напредок со помош на ОН во Сирија. Ова го изјави американскиот државен секретар Ентони Блинкен, цитиран од Anadolu Agency.

Ставот тој го искажа во телефонски разговор со неговиот јордански колега Ајман Сафади, со кого разговараше за постигнување сеопфатно политичко решение за сирискиот конфликт по средбата во Аман на 1 мај.

„Секретарот Блинкен јасно стави до знаење дека Соединетите Држави нема да ги нормализираат односите со режимот на Асад и не ги поддржуваат другите да го сторат тоа додека не дојде до вистински политички напредок, поддржан од Обединетите нации, во согласност со резолуцијата 2254 на Советот за безбедност на Обединетите нации. “, се наведува во соопштението на американскиот Стејт департмент.

Блинкен му се заблагодари на Јордан за прифаќањето на сириските бегалци и го повтори ставот на САД дека Сирија мора да создаде услови, вклучително и почитување на човековите права, за да ги охрабри бегалците да се вратат на безбеден, доброволен и достоинствен начин, се додава во соопштението за печатот.

Вчера јорданскиот министер за надворешни работи Ајман Сафади рече дека верува оти има доволно гласови меѓу членките на Арапската лига за Сирија да се врати во организацијата.

На 12 април стана јасно дека Сирија и Тунис ќе ги обноват дипломатските односи и повторно ќе ги отворат своите амбасади.

Тоа беше уште еден чекор во трендот на земјите од регионот за приближување кон Сирија, кој се забрза по разорниот земјотрес на 6 февруари и обновувањето на врските меѓу Саудиска Арабија и Иран, со посредство на Кина.

Сирија беше избегнувана од арапските влади поради бруталното задушување на демонстрантите и цивилите од страна на нејзиниот претседател Башар ал-Асад во бунтот во 2011 година, кој прерасна во граѓанска војна.

Раздорот во односите кулминираше со протерувањето на Сирија од Арапската лига. Тунис ја затвори својата амбасада во Дамаск во 2012 година.
