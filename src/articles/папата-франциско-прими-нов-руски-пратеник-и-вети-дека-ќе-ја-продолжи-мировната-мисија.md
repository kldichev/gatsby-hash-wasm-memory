---
title: Папата Франциско прими нов руски пратеник и вети дека ќе ја продолжи
  мировната мисија
date: 2023-09-20T10:45:42.577Z
category: свет
featured: true
featuredImage: ../img/12-45-francis-rus-amb.jpg
author: Вардарски
---
Папата Франциско денеска му посака добредојде на новиот амбасадор на Русија во Ватикан, Иван Солтановски, пренесува „Ројтерс“. Претставникот потврди дека папата го информирал дека е решен да продолжи со своите мировни и хуманитарни иницијативи за Украина.

Солтановски објасни и дека папата Франциско му рекол и дека сака уште една средба со патријархот Кирил, поглаварот на Руската православна црква. 68-годишниот дипломат Солтановски му ги предаде акредитивните писма на папата во Ватикан, со што го наследи претходниот - Александар Авдеев.

Првата средба на папата со патријархот Кирил се одржа во Куба во 2016 година. Тоа беше прва средба меѓу папата и рускиот православен патријарх по Големиот раскол во 1054 година, што го подели христијанството на источни и западни гранки.

Два други обиди да се организира втор состанок минатата година (еден во Ерусалим, а другиот во Казахстан) не успеаја поради дипломатските тешкотии поврзани со војната во Украина.