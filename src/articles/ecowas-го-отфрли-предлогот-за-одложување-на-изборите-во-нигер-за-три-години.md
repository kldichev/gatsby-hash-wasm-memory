---
title: ECOWAS го отфрли предлогот за одложување на изборите во Нигер за три години
date: 2023-08-24T04:00:18.931Z
category: свет
featured: true
featuredImage: ../img/6-ecowas-nig.jpg
author: Вардарски
---
Блокот на западноафриканските земји ECOWAS ја отфрли понудата на нигериската воена хунта да ја врати земјата во демократско владеење во рок од три години, јавува Ројтерс. Ова го продлабочува политичкиот ќор-сокак што би бил предизвикан со воена интервенција од страна на блокот доколку не се постигне договор по државниот удар.

Се потсетува дека ECOWAS и другите меѓународни сили бараат дипломатски решенија за државниот удар на 26 јули во Нигер, кога група војници го соборија претседателот Мохамед Базум. Ова е седми државен удар во Западна и Централна Африка во последните три години.

Откако беа одбиени неколку обиди за дијалог, блокот зазеде построг став кон нигериската хунта, подготвувајќи се да распореди воени сили доколку разговорите не успеат. ECOWAS ја удвои својата закана минатата недела, откако хунтата на крајот се согласи да се сретне со нивна делегација во главниот град Ниамеј.

Во телевизиското обраќање до нацијата во саботата вечерта, водачот на хунтата, генерал Абдурахман Тиани, рече дека водачите на пучистите остануваат отворени за дијалог. Токму тој најави дека хунтата ќе има за цел транзиција назад кон демократијата во рок од три години.

Комесарот на ЕКОВАС, Абдел-Фату Муса, во понеделникот за Ројтерс изјави дека позицијата на блокот останува јасна. „Ослободете го Базум без предуслови и вратете го уставниот поредок без натамошно одлагање“, инсистираше тој.

Муса понатаму истакна дека исходот од „тековните неформални дискусии“ ќе одреди дали ECOWAS ќе испрати друга посредничка мисија во Нигер. Во регионот е забележано и зголемено присуство на руската воена група „Вагнер“. Додека дури и рускиот претседател Путин повикува на враќање на уставниот поредок во Нигер, шефот на Вагнер, Евгениј Пригожин го поздрави пучот.

Репутацијата на ECOWAS е доведена во прашање откако серијата државни удари ја поткопа демократијата во регионот Сахел. Доста други воени влади побараа неколкугодишна подготовка за одржување избори.

Блокот воведе санкции кон Мали минатата година, откако привремената влада не успеа да одржи демократски избори. Сепак, санкциите беа укинати откако беше договорен нов рок до 2024 година.

Буркина Фасо, исто така, се согласи да го врати цивилното владеење следната година. Гвинеја го скрати својот транзициски распоред на 24 месеци минатата година по притисокот од ECOWAS.

Нигер е веќе погоден од бројни меѓународни санкции по пучот, вклучително и од ECOWAS, со што се зголемува економскиот притисок врз земјата, која и покрај големиот извоз на ураниум останува една од најсиромашните во светот.