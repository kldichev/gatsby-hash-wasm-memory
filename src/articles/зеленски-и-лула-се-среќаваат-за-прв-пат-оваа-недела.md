---
title: Зеленски и Лула се среќаваат за прв пат оваа недела
date: 2023-09-20T13:45:55.805Z
category: свет
featured: true
featuredImage: ../img/3-45-zaelenski-lupa.jpg
author: Вардарски
---
Бразилскиот претседател Лула да Силва во среда ќе се сретне со неговиот украински колега Володимир Зеленски. Нивната средба ќе се одржи на маргините на Генералното собрание на ОН во Њујорк, откако бразилскиот лидер ќе се сретне со американскиот претседател Џо Бајден.

Ова го пренесува „Ројтерс“, повикувајќи се на канцеларијата на бразилското претседателство. Украинската амбасада во Бразил веднаш не ја коментираше планираната средба.

Потсетуваме дека Лула претходно се залагаше за создавање група нации кои ќе посредуваат за завршување на војната меѓу Русија и Украина. Но, во мај тој рече дека и Москва и Киев се виновни за конфликтот, што ги налути САД и европските земји кои го поддржуваат Киев.

Минатиот месец шефот на бразилската држава рече дека ниту Зеленски ниту рускиот претседател Владимир Путин не се подготвени за мир.

Лула и Зеленски никогаш не се сретнале, иако разговараа преку видео повик во март - неколку дена откако Бразил гласаше за резолуција на ОН со која се повикува на мир и се бара Москва да ги повлече своите трупи.

Украинската влада побара средба меѓу Зеленски и Лула откако двајцата не успеаја да се сретнат на самитот на Г7 во јапонскиот град Хирошима претходно оваа година, наводно поради проблем со распоредот.

Претходно во септември, Лула да Силва ги повлече личните уверувања дека Владимир Путин нема да биде уапсен по налог на Меѓународниот кривичен суд доколку дојде на состанокот на Г20 во Рио де Жанеиро следната година, објави Би-Би-Си.

Иако Бразил ја признава јурисдикцијата на МКС, претседателот Лула да Силва изненадувачки изјави за индиската информативна мрежа Firstpost во текот на викендот: „Ако јас сум претседател на Бразил и ако тој (Путин) дојде во Бразил, тој никогаш нема да биде уапсен“.

После тоа, сепак, неговата позиција се промени. „Не знам дали бразилската правда ќе го уапси. Судскиот систем одлучува, а не владата“, рече бразилскиот претседател.

Откако Меѓународниот кривичен суд (МКС) издаде налог за апсење на Путин во март под обвинение за депортација на украински деца, рускиот претседател не ја напушти земјата. Конкретно, тој го пропушти годинешниот самит на Г20 во индискиот главен град Њу Делхи (Индија не е членка на МКС).