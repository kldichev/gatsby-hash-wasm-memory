---
title: Франција сака да се забранат демонстрациите на екстремната десница
date: 2023-05-10T16:35:24.600Z
category: свет
featured: true
featuredImage: ../img/francija0zabrana-protest-ekstremna-desnica.png.webp
author: Вардарски
---
Францускиот министер за внатрешни работи Жералд Дарманен изјави во вторникот дека побарал од локалните префекти да ги забранат сите демонстрации на екстремната десница, пренесува Ројтерс. Неговото барање доаѓа откако властите беа критикувани што им дозволија на таквите активисти да маршираат во Париз викендов.

„Ќе оставиме на судовите да одлучат дали судската практика ги дозволува овие демонстрации“, рече Дарманен пред Националното собрание.

Саботниот марш во Париз собра неколку стотици мажи од екстремно десничарските групи за да ја одбележат годишнината од смртта на екстремно десничарскиот активист Себастиен Дајсиу, кој почина во 1994 година.

Потсетуваме дека собирот во саботата, исто така, предизвика критики во време кога властите воведоа мерки против луѓето кои протестираа против пензиската реформа на претседателот Емануел Макрон, со која се зголемува старосната граница за пензионирање на 64 години.

На почетокот на мај, Уставниот совет на Франција повторно го отфрли барањето на левичарските пратеници за одржување референдум за пензиските реформи одобрени од телото на 14 април.

Ова се случи деветнаесет дена откако тој го одби првото барање за референдум за пензиските реформи.

Сепак, спроведувањето на ваков референдум е многу тешко. Потребна е поддршка од 10 отсто од гласачите, што значи дека треба да се соберат околу 4,8 милиони потписи за да се одобри.