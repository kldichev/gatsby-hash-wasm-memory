---
title: "Борел го поздрави налогот за апсење на Путин "
date: 2023-03-17T23:58:05.094Z
category: свет
featured: true
featuredImage: ../img/borelpodutn.png.webp
author: Вардарски
---

- Високиот претставник на ЕУ за надворешни работи и безбедност, Жозеп Борел, во петокот ја нарече одлуката на Меѓународниот кривичен суд да издаде налог за апсење на рускиот претседател Владимир Путин важна за меѓународната правда.

  Борел рече дека овој потег е само почеток да се бара одговорност од Русија за злосторствата во Украина и рече: „Ова е важна одлука за меѓународната правда и за Украинците“.

  Стотици украински деца се однесени од сиропиталишта и домови за деца во Русија, изјави главниот обвинител на Меѓународниот кривичен суд Карим Кан во извештајот во петокот. Изјавата на Кан дојде откако Меѓународниот кривичен суд издаде налози за апсење на претседателот Владимир Путин и Марија Љвова-Белова, комесарка на Русија за правата на децата.

  - Многу деца, претпоставуваме, оттогаш се дадени на посвојување во Руската Федерација, рече тој.

  Кан рече дека промената во рускиот закон им олесни на руските семејства да ги посвојуваат овие деца, додека во времето на депортациите, украинските деца беа заштитени лица според Четвртата Женевска конвенција.

  Во својот извештај, Кан ги нарече денешните налози за апсење „првиот конкретен чекор“ додека другите истраги во Украина се уште се во тек.
