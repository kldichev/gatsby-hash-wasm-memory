---
title: Од Буча Зеленски вети победа над руското зло
date: 2023-03-31T13:55:15.338Z
category: свет
featured: true
featuredImage: ../img/bucazel.png.webp
author: Вардарски
---

Украинскиот претседател Володимир Зеленски вети победа над Русија за време на неговата посета на Буча со неколку европски лидери, една година откако руските трупи се повлекоа од градот зафатен од воени злосторства, пренесува „Франс прес“.

„Битката за основање на слободниот свет се води на украинска почва. Ние сигурно ќе победиме. Руското зло ќе падне, токму овде во Украина, и нема да може повторно да се крене“, нагласи тој.

Зеленски беше придружуван од претседателката на Молдавија, Маја Санду и премиерите на Хрватска, Словенија и Словачка.

Придружувани од војници во полна борбена опрема, државните водачи ставија свеќи на гробовите во градот.
„На улиците на Буча светот го виде руското зло“, рече Зеленски и посочи дека Украинците се борат против „најголемата сила против човештвото на нашето време“.

За возврат, Санду увери дека сојузниците на Киев веруваат во победата на Украина. „Повикуваме на правда, без правда никогаш не може да има мир“, посочи таа и нагласи дека мора да има големи последици за злосторствата против човештвото.

Премиерот на Словачка, Едуард Хегер изјави дека Украина е Европа и треба да биде дел од ЕУ. „Ќе ја имате нашата поддршка за да ја вратите вашата територија и вашата слобода“, увери тој.

Одделно, на социјалните мрежи, Зеленски напиша дека во градот загинале повеќе од 1.400 цивили, меѓу кои 37 деца.
„Повеќе од 175 луѓе беа пронајдени во масовни гробници и маченички комори. 9.000 руски воени злосторства. 365 дена откако украинскиот град повторно е слободен. Симбол на злосторствата на армијата на земјата окупатор. Никогаш нема да простиме. Ќе го казниме секој сторител “, беше категоричен тој.

Руските сили се повлекоа од Буча, град северозападно од Киев, на 31 март минатата година, нешто повеќе од еден месец откако претседателот Владимир Путин им нареди на своите војници да ја нападнат Украина.

На 2 април минатата година, телата на најмалку 20 лица во цивилна облека, некои со врзани раце зад грб, беа пронајдени како лежат на улица во предградието на градот.

Обвинителството во Киев тврди дека руските сили убиле околу 1.400 цивили околу Буча.
