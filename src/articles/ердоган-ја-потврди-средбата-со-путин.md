---
title: Ердоган ја потврди средбата со Путин
date: 2023-08-03T14:00:32.300Z
category: свет
featured: true
featuredImage: ../img/4-erdogan.jpg
author: Вардарски
---
Турскиот претседател Реџеп Таип Ердоган и рускиот претседател Владимир Путин остварија телефонски разговор. Лидерите на двете земји се договорија за посетата на Путин на Турција, објави прес-службата на Ердоган на Твитер.

„Изјавувајќи дека за време на руско-украинската војна не треба да се преземат чекори кои би можеле да ги ескалираат тензиите, претседателот Ердоган ја истакна важноста на Црноморската иницијатива, која ја гледа како „мост на мирот“, се вели во соопштението.

Ердоган, исто така, истакна за време на повикот дека цените на житото, кои паднаа за 23 отсто додека беше во сила договорот за жито, се зголемија за 15 отсто во изминатите две недели.

Кремљ се уште не ја потврди информацијата за посетата. Тие само објавија дека Путин и Ердоган се договориле да ги продолжат контактите, вклучително и подготовките за средбата.

На 17 јули, Русија формално се повлече од договорот за жито со кој се овозможи безбедно извезување на украинската храна од пристаништата на Црното Море и ги повлече гаранциите за безбедноста на превозот. Руската војска потоа почна да ги бомбардира украинските пристаништа и инфраструктурата поврзана со жито.

Волстрит журнал, повикувајќи се на дипломати и аналитичари, објави дека Русија одбила да го обнови договорот за жито откако Ердоган ги „налути“ руските власти со враќањето на бранителите на Азовстал во Украина и одобрувањето на влезот на Шведска во НАТО.

Според весникот, Путин потоа ги игнорирал молбите на Ердоган, кој понудил да преговара за продолжување на договорот за жито.