---
title: "Грција: По тешка несреќа железничкиот сообраќај е обновен"
date: 2023-03-23T00:10:33.448Z
category: свет
featured: true
featuredImage: ../img/09900990dsfsfsdg.png.webp
author: Вардарски
---

Железничкиот сообраќај во Грција беше обновен во средата, повеќе од три недели по тешката несреќа во која загинаа 57 лица при судир на два воза.

По несреќата на 1 март, во поширокото подрачје на Атина, пристаништето Патра и Солун сообраќаа само товарни возови.

Патничките линии што ја поврзуваат Атина со аеродромот сега се повторно воспоставени, покажаа телевизиските снимки.

Во вторникот вечерта, премиерот Киријакос Мицотакис повторно се извини за несреќата и вети дека ќе ги модернизира грчките железници.

Тој порача и дека нема да дозволи да се прикријат причините за оваа страшна несреќа.

Владата е многу внимателна во воспоставувањето на железничкиот сообраќај. Возовите сообраќаат побавно бидејќи едвај работат контролните и безбедносните системи, а меѓуградската линија меѓу Атина и Солун, каде што се случи несреќата, нема да започне пред 1 април.

Железничарите не престануваат со штрајк и бараат темелна истрага за причините за несреќата.

Шефот на железничката станица во Лариса е уапсен бидејќи испратил патнички воз на погрешна пруга, но човечката грешка немало да има последици доколку функционирал електронскиот безбедносен систем.
