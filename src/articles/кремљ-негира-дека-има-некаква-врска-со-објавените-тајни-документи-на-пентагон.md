---
title: Кремљ негира дека има некаква врска со објавените тајни документи на Пентагон
date: 2023-04-11T00:07:57.852Z
category: свет
featured: true
featuredImage: ../img/lremlengira.png.webp
author: Вардарски
---

Москва ги отфрли тврдењата дека можеби стои зад објавувањето на документите на американските разузнавачки служби за голем број земји, вклучително и Украина. Кремљ соопшти дека постои општа тенденција секогаш да се обвинува Русија за сè, пренесува Ројтерс.

Заедницата за национална безбедност на САД се бори со последиците од објавувањето на десетици доверливи документи, вклучувајќи го и влијанието врз споделувањето чувствителни информации во рамките на владата и односите со другите земји. Документите вклучуваат информации за војната во Украина, вклучувајќи загуби за двете страни и други детали.

Поранешен функционер на ЦИА посочи дека е голема веројатноста Москва да го оркестрирала истекувањето за да сее конфузија и потенцијални поделби меѓу Вашингтон и неговите сојузници.

Портпаролот на Кремљ Дмитриј Песков рече дека постои тенденција секогаш да се обвинува Русија за сè. Тоа е генерално болест, додаде тој.

Протекувањето информации Песков го нарече доста интересно, прецизирајќи дека е многу веројатно американските служби да го шпионирале и претседателот на Украина, Володимир Зеленски.

Фактот дека Соединетите Американски Држави долго време шпионираат различни шефови на држави, особено во европските метрополи, се појавува постојано, предизвикувајќи разни скандалозни ситуации, додаде тој.
