---
title: Путин кон крајот на август оди во Турција
date: 2023-08-08T07:00:34.384Z
category: свет
featured: true
featuredImage: ../img/9-putin-erdogan.jpg
author: Вардарски
---
Рускиот претседател Владимир Путин се очекува да ја посети Турција во последната недела од август, тврди провладиниот турски весник „Хуриет“, повикувајќи се на свои извори.

Според изданието, на агендата на разговорите меѓу рускиот лидер и неговиот турски колега, Реџеп Таип Ердоган, ќе бидат обновувањето на договорот за жито, билатералните односи, односите меѓу Турција, Азербејџан и Ерменија, како и нормализацијата на односите. меѓу Турција и Сирија.

Претседателите на Русија и Турција на 2 август оствариле телефонски разговор при што се договориле да подготват евентуална средба.

На 4 август, Ердоган им кажа на новинарите за можноста Путин да ја посети Турција. Според него, точниот датум на посетата се уште не е одреден и ќе биде договорен по дипломатски пат.

На 17 јули, Русија формално се повлече од договорот за жито со кој се овозможи безбедно извезување на украинската храна од пристаништата на Црното Море и ги повлече гаранциите за безбедноста на превозот. Руската војска потоа почна да ги бомбардира украинските пристаништа и инфраструктурата поврзана со жито.

Волстрит журнал, повикувајќи се на дипломати и аналитичари, објави дека Русија одбила да го обнови договорот за жито откако Ердоган ги „налути“ руските власти со враќањето на бранителите на Азовстал во Украина и одобрувањето на влезот на Шведска во НАТО.

Според весникот, Путин потоа ги игнорирал молбите на Ердоган, кој понудил да преговара за продолжување на договорот за жито.