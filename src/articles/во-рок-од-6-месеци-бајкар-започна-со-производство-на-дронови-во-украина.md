---
title: Во рок од 6 месеци, Бајкар започна со производство на дронови во Украина
date: 2023-10-02T18:00:17.149Z
category: свет
featured: true
featuredImage: ../img/8-bajkar.jpg
author: Вардарски
---
Турската компанија Бајкар, која ги произведува беспилотните летала Bayraktar TB-2, инвестираше 100 милиони долари во сопствено производство во Украина. Ова на форумот на одбранбената индустрија во Киев го соопшти директорот на турската компанија Халук Бајрактар.

Фабриката за производство на турски дронови ќе се гради за половина година и ќе вработи 300 луѓе. Покрај тоа, фабриката ќе има и сервисен центар за поправки.

Договорот за производство на Бајкар е направен уште пред почетокот на војната што Русија ја започна против Украина. На почетокот на февруари 2022 година го потпишаа и претседателот Реџеп Ердоган и Володимир Зеленски.

Турските власти му дадоа на Бајкар лиценца за производство на беспилотни летала во јуни 2023 година, што овозможува целосен циклус на производство на два вида борбени беспилотни летала - Bayraktar TB2 и Bayraktar Akinci. Последново е најсовремениот развој на турскиот воено индустриски комплекс, чие сериско производство започна на почетокот на 2022 година.

УАВ произведени во Украина ќе бидат опремени со мотори од украинско производство.

И покрај балансираната позиција на турскиот претседател во текот на целата војна, украинската армија од самиот почеток користеше турски беспилотни летала, а компанијата Бајкар не беше запрена од Ердоган да извезува во украинската армија.

Потсетуваме, претходно оваа недела украинскиот претседател Володимир Зеленски изјави дека Украина треба да произведува сопствено оружје.

Во саботата, Зеленски го објави создавањето на Алијансата за одбранбена индустрија за време на првиот меѓународен форум за одбранбената индустрија во Киев.

Зеленски рече дека е подготвена декларација за да послужи како основа на алијансата, додавајќи дека производителите на воена опрема и оружје од целиот свет „кои ја споделуваат нашата намера да обезбедиме вистинска заштита од агресија“ можат слободно да се приклучат.

Тој исто така истакна дека декларацијата е веќе потпишана од 13 „истакнати“ компании кои се подготвени да изградат „нов арсенал на слободниот свет“ заедно со Украина.

Околу 252 одбранбени компании од над 30 земји учествуваа на Првиот меѓународен форум за одбранбена индустрија во Киев.