---
title: Граѓаните на Косово на чекор до безвизен режим со ЕУ
date: 2023-03-12T23:58:15.510Z
category: свет
featured: true
featuredImage: ../img/kosoviviz.png.webp
author: Вардарски
---

Советот на ЕУ во четвртокот го договори ставот за укинување на визите за граѓаните на Косово, а за одлуката да биде конечна останува уште потврдата од Европскиот парламент.
Косово вложи големи напори за подобрување на својата безбедност, управување со миграцијата и усогласување со визната политика на ЕУ, изјави шведската министерка за миграција Марија Малмер.

Косово е последната земја од Западен Балкан на чии граѓани сè уште им се потребни визи за влез во ЕУ.

Министрите за внатрешни работи на земјите членки на ЕУ во четврток во прво читање ја одобрија одлуката за укинување на визите, а сега останува потврдата од Европскиот парламент.

Одлуката ќе стапи на сила кога ќе почне да се применува новиот систем за информации за патување и овластување патувања за патници за кои не е потребна виза во ЕУ (ETIAS), или најдоцна на 1 јануари 2024 година.

Првично беше планирано примената на системот ETIAS да започне на 1 јануари годинава, потоа се разговараше за мај годинава, а според последните информации ќе започне на 1 ноември 2023 година.

ETIAS е систем за регистрација за патници кои влегуваат во ЕУ на кои не им е потребна виза за влез. Граѓаните на тие земји ќе треба да поднесат барање преку веб-страницата или мобилната апликација и да платат такса од седум евра пред да патуваат во ЕУ. Одобрението ќе важи три години или до истекот на патната исправа.

Граѓаните на Косово ќе можат, како и другите граѓани на земјите од Западен Балкан, да патуваат во ЕУ без визи и да престојуваат до 90 дена во кој било период од 180 дена.
