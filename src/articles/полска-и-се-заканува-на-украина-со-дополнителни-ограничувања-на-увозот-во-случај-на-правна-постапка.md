---
title: Полска и се заканува на Украина со дополнителни ограничувања на увозот во
  случај на правна постапка
date: 2023-09-21T18:45:12.146Z
category: свет
featured: true
featuredImage: ../img/8-45-pol-duda.jpg
author: Вардарски
---
Полска се закани со можно продолжување на забраната за увоз на украинско жито, како и со воведување дополнителни мерки, доколку Киев продолжи со правните мерки преземени во Светската трговска организација.

Полскиот премиер Матеуш Моравјецки рече дека може да се додадат повеќе производи на ограничувањата како знак на несогласување со планот што вчера го објави украинскиот премиер Денис Шмигал за ембарго за „некои категории стоки“ од Полска и Унгарија.

„Ние бевме првите што направивме многу за Украина и затоа очекуваме да се разберат нашите интереси. Ќе ги браниме нашите интереси со целосна решеност“, категорично рече тој.

„Не се согласуваме со никакви процедури или тужби против нас, бидејќи тоа значи дека украинските власти не ја разбираат дестабилизацијата на полскиот земјоделски пазар“, истакна и Моравјецки.

Полскиот претседател Анджеј Дуда вчера повторно во услови на продлабочување на спорот меѓу двете земји во врска со увозот на земјоделски производи истакна дека Украина треба да запомни дека добива помош од Полска, пренесува Ројтерс.

Минатата недела, Полска, Словачка и Унгарија објавија ограничувања на увозот од Украина, откако Европската комисија одлучи да не ја продолжи забраната за продажба на петте соседни земји на ЕУ на Украина, меѓу кои се и Романија и Бугарија. Забраната беше воведена откако петте земји беа преплавени со евтин увоз од Украина.

Украина вчера повика на „конструктивен дијалог“, а портпаролот на Светската трговска организација потврди дека Киев поднел жалба до СТО.

Дуда рече дека доколку Украина поднесе жалба, Полска ќе му ја објасни ситуацијата на судот.

Тој нагласи дека забраната се однесува на увозот, но не и на транзитот на украинското жито.

„Постојат деловни кругови кои имаат интереси во Украина и би сакале да го продадат житото што е можно побрзо по најниска можна цена. Мораме да се заштитиме од тоа“, посочи тој.

„Би направил споредба со давеник - тој е крајно опасен затоа што може да ве повлече во длабочините. Тој само може да го удави својот спасител“, истакна Дуда.