---
title: Маскирана група го претепа поранешниот грчки министер за финансии Варуфакис
date: 2023-03-12T00:30:01.366Z
category: свет
featured: true
featuredImage: ../img/pretepangrk.png.webp
author: Вардарски
---

Поранешниот грчки министер за финансии Јанис Варуфакис во петокот вечерта бил нападнат и претепан од група маскирани лица пред ресторан во анархистичката област во Атина, по што бил пренесен во болница, каде било утврдено дека му е скршен носот. , објавија во саботата грчките медиуми.

Шеесет и едногодишниот претставник на левичарската опозиција најпрвин беше навредуван од група од дваесетина луѓе пред ресторанот, каде што вечерал со приврзаниците на неговата партија МеРА25. Варуфакис потоа отишол до влезот на ресторанот за да разговара со нив, но потоа неколку маскирани лица го нападнале, го фрлиле на земја, го удирале со клоци и го удирале по лицето.

Варуфакис по нападот бил пренесен во болница, каде било констатирано дека му бил скршен носот.

Варуфакис на Твитер изрази благодарност за солидарноста што ја доби по нападот.

Тој ги негираше информациите дека напаѓачите биле автономисти, анархисти или левичари.

Според него, станува збор за однапред ангажирани насилници кои го обвинија дека среде должничката криза во 2015 година, кога бил министер за финансии, ја продавал Грција на странски земји.

- Тие беа платеници (и така изгледаше) кои невешто ја повторија лагата дека сум се продал. Не дозволуваме да не поделат. Напред!

Неговата партија го нарече нападот „дрзок фашистички напад од провокативни насилници“.

Варуфакис веќе беше жртва на сличен напад пред истиот ресторан во 2015 година.
