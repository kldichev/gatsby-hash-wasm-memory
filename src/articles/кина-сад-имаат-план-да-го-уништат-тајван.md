---
title: "Кина: САД имаат план да го уништат Тајван"
date: 2023-06-14T12:45:35.669Z
category: свет
featured: true
featuredImage: ../img/2-45-kina-sad-tajvan-unist.jpg
author: Вардарски
---
Кина се сомнева дека САД навистина се грижат за Тајван. Ова на брифинг го изјави портпаролот на кинеското Министерство за надворешни работи, Ванг Венбин, цитиран од ТАСС.

Според него, Вашингтон ја третира островската држава како пион и го гледа тајванскиот народ како топовско месо.

Запрашан за медиумските извештаи дека администрацијата на Џо Бајден развива план за евакуација на американските граѓани од Тајван, Ванг рече дека не знаел за ова прашање.

„САД инсистираат на тоа дека го поддржуваат Тајван, но всушност го користат како пион и ги третираат Тајванците како топовско месо“, нагласи тој.

Како дел од американската стратегија за задржување на Кина, Вашингтон „дури разви план за уништување на Тајван“, додаде кинескиот дипломат.

Тој изрази уверување дека повеќето Тајванци сфаќаат дека САД всушност му штетат на Тајван.

Тајван живее под постојана закана од инвазија од страна на Кина, која тврди дека островот со демократски владеење е дел од нејзината територија и мора да биде преземен - со сила ако е потребно.

Во 2005 година, Пекинг усвои закон со кој земјата има правна основа да преземе воена акција против островот доколку се отцепи или има намера да го стори тоа.

Сепак, Тајван ги отфрла тврдењата на Кина и нагласува дека само жителите на островот можат да одлучат за нивната иднина.

САД ги прекинаа дипломатските врски со Тајван во 1979 година и воспоставија односи со Кина. Иако официјално ја признава политиката „една Кина“, Вашингтон во исто време продолжува да одржува контакт со Тајпеј и да го вооружува островот.

Тензиите во регионот на теснецот Тајван сериозно ескалираа откако поранешната претседателка на Претставничкиот дом на САД, Ненси Пелоси, го посети островот во август 2022 година, предизвикувајќи остри критики од Пекинг.