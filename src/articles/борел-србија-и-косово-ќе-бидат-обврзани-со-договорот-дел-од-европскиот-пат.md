---
title: "Борел: Србија и Косово ќе бидат обврзани со договорот, дел од европскиот пат"
date: 2023-03-18T23:04:37.277Z
category: македонија
featured: true
featuredImage: ../img/borelzasekogas.png.webp
author: Вардарски
---

Високиот претставник на ЕУ за надворешна политика и безбедност, Жозеп Борел, по новата рунда од дијалогот меѓу Белград и Приштина на највисоко ниво во Охрид изјави дека Косово и Србија се договориле за анексот на имплементацијата на договорот за патот кон нормализација на односите. Тој нагласи дека двете страни ќе бидат обврзани со договорот што ќе биде дел од нивното европско патување.

„Во рамките на анексот, страните се согласија да ги исполнат сите членови од договорот и да ги спроведат сите обврски без одлагање и со добра волја“, рече Борел.

Борел рече и дека ЕУ „силно ќе бара страните да ги исполнат своите обврски“ од договорот и дека неисполнувањето на обврските ќе има последици.

Тој рече дека за да се имплементира членот 7 од договорот, Косово се согласи веднаш, и „навистина веднаш“ во рамките на дијалогот, да воспостави аранжмани и гаранции за да обезбеди соодветна самоуправа за српската заедница на Косово.

Како што рече, страните се обврзале и да ја поддржат Декларацијата за исчезнати лица како што е преговарано во рамките на дијалогот како итна работа.

Борел, исто така, пренесе дека европските претставници првично предложиле поамбициозен и подетален предлог за анекс, но за жал страните не успеале да постигнат договор за тој детален предлог.

Ова, како што рече, се случи затоа што Косово не беше доволно флексибилно по ова прашање, а од друга страна, бидејќи Србија претходно изјави дека нема да го потпише договорот, иако се подготвени да го спроведат.

Борел нагласи дека анексот и договорот се сметаат за усвоени преку неговата изјава што ќе биде објавена.

„И покрај тоа што предлагам поамбициозен текст на почетокот на средбата, она што страните го прифатија - договорот и неговата имплементација преку анексот ќе станат составен дел од нивниот пат кон ЕУ“, рече тој.

„Треба да се фокусираме на содржината на договореното и јасно е дека двете страни ќе имаат голема корист од договореното“, рече Борел и додаде дека договорот не ги засега само Косово и Србија и дека вниманието на медиумите докажува дека се работи за стабилност, безбедност и просперитет на целиот регион на Западен Балкан.

Борел изјави дека целта денеска била да се постигне договор како да се спроведе договорот од последната средба во Брисел на 27 февруари. „Денеска на маса беше како ќе се спроведе, што и до кога треба да се направи, од кого и на кој начин.

„Мило ми е што можам да соопштам дека имаме договор и како да го спроведеме“, посочи тој.

Српскиот претседател Александар Вучиќ и косовскиот премиер Аљбин Курти претходно денеска се сретнаа одделно со Борел и специјалниот претставник на ЕУ за дијалог меѓу Белград и Приштина, Мирослав Лајчак, а потоа беше одржана и трилатерална средба. Маратонските разговори траеја речиси 12 часа.
