---
title: Кина го смени министерот за надворешни работи по мистериозното отсуство
date: 2023-07-26T06:00:38.750Z
category: свет
featured: true
featuredImage: ../img/8-kina-go-smen-ministerot.jpg
author: Вардарски
---
Кина го смени министерот за надворешни работи Кинг Ган од функцијата по едномесечно отсуство од јавните должности, јавува Ројтерс.

По неколку недели шпекулации што се случило со него, на крајот ќе биде заменет од неговиот претходник, Ванг Ји.

Чин (57), кој ја презеде функцијата дури во декември по краткиот престој како амбасадор во САД, не се појави во јавноста од 25 јуни, кога се сретна со дипломати во Пекинг.

Откако го пропушти меѓународниот дипломатски самит во Индонезија, неговото министерство појасни дека тој отсуствувал од неодредени здравствени причини. Сепак, недостатокот на детални информации доведе до голем број шпекулации.

Зголемена е и загриженоста за транспарентноста и одлучувањето меѓу затвореното раководство во земјата.

Ванг (69), кој застана на местото на Чин за време на неговото отсуство, ја продолжува функцијата што ја извршуваше помеѓу 2018 и 2022 година.

Кинеското Министерство за надворешни работи не ги прецизираше причините за промената.

Одлуката доаѓа во време на низа меѓународни обврски и влошените односи на Кина со нејзиниот голем ривал Соединетите држави, кои Пекинг ги опишува како потонати на најниската точка од воспоставувањето на дипломатските односи.

Двете најголеми светски економии се во несогласување околу низа прашања, вклучувајќи ги блиските врски на Пекинг со Москва, споровите околу трговијата и технологијата и околу Тајван, демократскиот, самоуправен остров за кој Кина тврди дека е своја територија.