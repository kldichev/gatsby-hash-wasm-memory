---
title: Германија се збогува со последните нуклеарни централи
date: 2023-04-15T23:04:17.012Z
category: свет
featured: true
featuredImage: ../img/nrkstjtz.png.webp
author: Вардарски
---

Неколку часа пред затворањето на последните реактори на нуклеарните централи во Германија, во неколку германски градови се одржаа протести на противниците и поддржувачите на нуклеарната енергија.

Сакаме да ја претставиме нуклеарната енергија во позитивно светло. За нас нуклеарната енергија е најдобриот начин за одржување на просперитетот и истовремено заштита на животната средина, најавија членовите на движењето Нуклеарија за време на протестот во близина на Бранденбуршката порта.

Неколку стотини метри подалеку, организирани од Гринпис, се собраа неколку стотици противници на нуклеарната енергија за да го прослават исклучувањето на последните три реактори во Германија.

На транспарентите се гледа диносаурус со натпис Германска атомска енергија поразена на 15 април 2023 година.

Ова е огромен успех за отпорот кон нуклеарната енергија што трае повеќе од 40 години, рече директорот на Гринпис во Германија, Мартин Кајзер.

Организацијата за заштита на животната средина Гринпис денешниот ден го окарактеризира како добар ден за Германија. Во исто време, од германската влада беше побарано да вложи напори за изнаоѓање решение за акумулираниот нуклеарен отпад.

Протести на противниците и поддржувачите на нуклеарната енергија

Организацијата за заштита на животната средина БУНД собра околу 2.300 противници на нуклеарната енергија на неколку локации низ Германија.

На протестите во Линген, на северозападот на земјата, насобраните побараа затворање на фабриката за производство на атомско гориво лоцирана во овој град.

Во сабота навечер, нешто пред полноќ, треба да бидат затворени последните реактори во нуклеарните централи Исар 2 и Некарвестхајм на југ и Емсланд на северот на Германија.

Првата комерцијална нуклеарна централа во Германија започна со работа во 1960 година во Кал, Баварија.

Одлуката да се откаже од германската употреба на електрична енергија произведена во нуклеарните централи ја донесе владата на Ангела Меркел по катастрофата во Фукушима во 2011 година.

Во истражувањето на јавното мислење, кое во четвртокот го објави јавниот сервис АРД, мнозинството Германци (59) се изјаснија против затворањето на нуклеарните централи.

Последните три реактори требаше да бидат затворени на крајот на минатата година, но поради недостиг на енергија во екот на рускиот напад врз Украина, тие беа оставени во функција до средината на април.

- Сепак, има уште многу што треба да се реши. Кога сè ќе се распадне, а сè уште има радијација, тие ќе мора да најдат место за правилно отстранување на сè, рече Бјанка Маузер, демонстрант против нуклеарните централи.
- Немаме ветер и сонце на располагање 24 часа. Тоа е само реалност. Додека не се измисли перпетуум мобилниот, потребен е јаглеродно неутрален извор на електрична енергија, рече Мартина, демонстрант за нуклеарните централи.
