---
title: Израелците протестираат против судските реформи веќе четиринаесетта
  недела по ред
date: 2023-04-08T23:00:27.494Z
category: свет
featured: true
featuredImage: ../img/14nedizl.png.webp
author: Вардарски
---

Толпа Израелци вечерта повторно излегоа на улиците на Тел Авив за да протестираат против реформите во правосудството кои владата на Бенјамин Нетанјаху сака да ги спроведе, а кои демонстрантите сметаат дека се штетни за демократијата.

„Спасете ја демократијата“, „Слобода за сите“ и „Нетанјаху не води во војна“, можеа да се прочитаат на транспарентите што ги носеа учесниците на протестот одржан еден ден по нападот на плажата во Тел Авив во кој едно лице беше убиени, а седуммина се ранети.

Организаторите велат дека околу 258.000 луѓе протестирале во Тел Авив против реформите во судството, а голем број од нив носеле израелски знамиња. Полицијата не објави проценка за бројот на учесниците.

Нешто помали протести се одржаа во Кфар Саба (во центарот), Хаифа (на север) и во Ерусалим.

Откако беше објавена реформата на почетокот на јануари, десетици илјади Израелци се собираат секоја недела за да го критикуваат нацрт-законот и владата што Нетанјаху ја формираше во декември.

Преку реформата, Владата меѓу другото сака да ги намали овластувањата на Врховниот суд, кој го смета за политизиран, во корист на парламентот.

Критичарите на реформата веруваат дека таа може да го отвори патот за нелиберален и авторитарен пресврт.

Новите протести доаѓаат еден ден откако автомобил удри во група луѓе на улица во израелската престолнина, при што загина Италијанец, а седум лица беа повредени, соопшти израелската полиција.

Претходно во петокот, две сестри со израелско-британско државјанство беа убиени во палестински напад на Западниот Брег, палестинска територија окупирана од Израел во 1967 година.

Насилството се прошири во последните денови по бруталниот напад на израелските сили на џамијата Ал Акса во Ерусалим среде Рамазан, што предизвика широка осуда.
