---
title: Стотици на геј парада во Истанбул, над 40 приведени
date: 2023-06-26T16:00:23.175Z
category: свет
featured: true
featuredImage: ../img/6-stotici-gej-parada.jpg
author: Вардарски
---
Неколку стотици демонстранти веејќи знамиња со виножито одржаа геј парада во Истанбул во неделата, откако турските власти го ограничија сообраќајот на иконскиот плоштад Таксим, местото на антивладините протести во 2013 година, пренесува АФП.

ЛГБТК заедницата во Турција стравува од поголем притисок откако конзервативниот претседател Реџеп Таип Ердоган победи на гласањето во мај за продолжување на неговото владеење до 2028 година.

Овогодинешната парада започна и заврши порано од предвиденото.

Сепак, според протестните групи, повеќе од 40 активисти се приведени. Според изданието „Дувар“, уапсени се најмалку 60 лица. Новинарите не добија можност мирно да го проследат настанот.

Полицијата ги засили безбедносните мерки на и околу плоштадот Таксим.

Ерол Ондероглу од Репортери без граници ја критикуваше полициската блокада на новинарите на речиси секој секуларен настан околу плоштадот.

„Реалноста е дека правата на новинарите се кршат произволно“, напиша тој на Твитер.

Ердоган ја обвини главната турска опозициска партија ЦХП и нејзините сојузници дека се про-ЛГБТК пред и по изборите, ветувајќи им на поддржувачите дека геј заедницата никогаш нема да влезе во неговата партија со исламско потекло.

„Со интензивирање на анти-ЛГБТИ реториката, владата помогна да се разгорат предрасудите со охрабрување на анти-ЛГБТИ групите во Турција, од кои некои повикаа на насилство врз ЛГБТИ заедниците“, предупреди во петокот директорот на Амнести интернешнал за Европа, Нилс Муијниекс. Под изговор дека ги штитат семејните вредности, властите го ускратуваат правото на ЛГБТИ луѓето да живеат слободно“, рече тој.

Организацискиот комитет на Истанбул Прајд ги предупреди учесниците на можни напади. Пред една недела и полицијата и сопствениците на продавници ги нападнаа учесниците на Транс Прајд.

Потсетуваме дека геј парадите во Турција обично се тензични - со апсења на учесници или со забрани од властите.