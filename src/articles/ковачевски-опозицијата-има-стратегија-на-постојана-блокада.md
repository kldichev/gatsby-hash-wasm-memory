---
title: "Ковачевски: Опозицијата има стратегија на постојана блокада, министерот
  за правда утре во детали ќе го појасни предложениот закон за амнестија"
date: 2023-09-27T13:47:52.211Z
category: македонија
featured: true
featuredImage: ../img/kovacevski-dim.jpg
author: Гоце Кически
---
Денеска, премиерот на Република Северна Македонија, господин Димитар Ковачевски, реагираше на најавата од страна на лидерот на ВМРО-ДПМНЕ, господин Христијан Мицкоски, за блокирање на законот за амнестија со помош на амандмани. Во изјавата, премиерот изрази увереност дека опозицијата поседува стратегија на постојана блокада и додаде дека утре во 12 часот, министерот за правда ќе ги појасни деталите околу предложениот закон за амнестија.

"Нема решение во Парламентот, кое што опозицијата не го блокирала. Јас откако сум дел од Владата и дел од парламентарната дебата, било како заменик-министер за финансии, било како премиер, стратегијата на опозицијата е блокада, тоа им стана како спиритус мовенс на нивното работење, стануват сабајле и вика јас сега ќе блокирам. Тоа е веројатно нешто што во 11 години години владеење го научиле, кое го имаа во државата. Тогаш имавме блокирани евроинтеграции, имавме блокирани НАТО интеграции, имавме блокирани односи со соседите, имавме блокиран економски развој", изјави премиерот Ковачевски.

Господин Ковачевски додаде дека уште вчера најавил дека министерот за правда ќе има детален брифинг со медиумите околу предложениот закон за амнестија.

"Од она што го имам како информација во мојот кабинет, јас верувам дека тоа ќе се случи утре во 12 часот, при што во детали ќе го образложи предложениот закон за амнестија, кој не е прв во државата што се носи како таков, бидејќи мислам дека во 2018 година се носеше таков закон со тоа што овој е порестриктивен во однос на тоа што тогаш беше донесено, а целите се растеретување на затворскиот систем и нормално санкционирање, односно неовозможување на каква било амнестија за оние, кои извршиле тешки кривични дела и се точно и детално наведени во законот", заклучи премиерот Ковачевски.

Пред да ја заврши својата изјава, господин Ковачевски реагираше и на изјавите на господин Мицкоски, кој тврди дека целта на власта со законот за амнестија е да се ослободат криминалци кои служат затворски казни.