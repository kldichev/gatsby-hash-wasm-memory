---
title: Канадскиот премиер го посети Киев, пред кого Зеленски зборуваше за
  контраофанзивата
date: 2023-06-11T13:00:06.491Z
category: свет
featured: true
featuredImage: ../img/3-kan-pre-pos-ukr.jpg
author: Вардарски
---
Канадскиот премиер Џастин Трудо го посети Киев во саботата во знак на поддршка додека Украина се подготвува за голема контраофанзива против руските сили и во услови на речиси секојдневни воздушни напади во главниот град на Украина.

Трудо му оддаде почит на споменикот во центарот на Киев на загинатите украински војници убиени во борбите со проруските сили од 2014 година.

За време на прес-конференција Џастин Трудо објави распределба на 375 милиони долари воена помош за Украина. Тој исто така рече дека Канада има намера да заплени руски транспортен авион кој слета во Торонто минатата пролет. Тој ќе биде предаден на Украина.

Украинскиот претседател Володимир Зеленски на заедничка прес-конференција со канадскиот премиер Џастин Трудо одговори на прашање за контраофанзивата на Вооружените сили на Украина.

Новинарите го прашаа за изјавата на рускиот претседател Владимир Путин, кој еден ден претходно рече дека „украинската армија не ги постигнала своите цели во ниту еден сектор“ за време на контраофанзивата.

„Јас сум во секојдневен контакт со нашите команданти од различни правци - Сирски, Тарнавски, Москалев, Наев, Залужни. Сите сега се позитивно расположени. Кажете му го тоа на Путин“, одговори Зеленски.

„Во Украина се случуваат контраофанзивни и одбранбени акции. Во која фаза - нема да зборувам детално. И мислам дека ќе го почувствуваме тоа“, рече претседателот. „Не би им верувал на каналите Телеграма и на Путин. Мора да и верувате на нашата армија.

Канада, членка на НАТО со една од најголемите светски украински дијаспори, обезбеди воена и финансиска помош за Украина за време на целосната инвазија што ја започна Русија во февруари 2022 година.

Канада е меѓу најверните поддржувачи на Киев и досега му пружила поддршка во вредност од милијарди долари, вклучително и повеќе од 1 милијарда канадски долари воена помош.

Патувањето на Трудо во Киев уследи по една ноќ на руски воздушни напади со проектили и беспилотни летала врз цели надвор од главниот град, вклучувајќи ги Одеса, Полтава област и Харков.