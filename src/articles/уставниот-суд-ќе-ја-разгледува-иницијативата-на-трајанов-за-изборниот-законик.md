---
title: Уставниот суд ќе ја разгледува иницијативата на Трајанов за Изборниот законик
date: 2023-07-05T14:30:02.475Z
category: македонија
featured: true
featuredImage: ../img/4-30-ust-sud-razgleduva.jpg
author: Вардарски
---
Политичката партија Демократски сојуз соопшти дека Уставниот суд утре ќе ја разгледува иницијативата на нивниот претседател Павле Трајанов за Изборниот законик. Според Трајанов со Изборниот законик се фаворизираат четири партии и не се обезбедени услови за рамноправен политички натпревар.

„Со иницијативата се бара укинување на законски решенија со кои на две партии од власта и две партии од опозицијата им се обезбедува 90% од медиумскиот простор, финансирање на изборна кампања, простор за реклама, како и во целина финансирањето на партиите преку партиски институти“, соопшти Демократскиот сојуз.

Според Трајанов со овој закон се загризува политичкиот плурализам, што е спротивно на Уставот и на демократските правила за демократски и фер избори.