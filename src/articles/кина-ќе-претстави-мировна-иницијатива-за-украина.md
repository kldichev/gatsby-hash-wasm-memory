---
title: Кина ќе претстави мировна иницијатива за Украина
date: 2023-02-19T00:26:57.498Z
category: политика
featured: true
featuredImage: ../img/vojna2.jpg.webp
---

Кина во саботата објави дека ќе поднесе мировна иницијатива за ставање крај на едногодишната војна во Украина, заснована на дијалог меѓу конфликтните страни и почитување на територијалниот интегритет.

– Кина нема да стои настрана ниту да долева масло на огнот, изјави шефот на кинеската дипломатија Ванг Ји на безбедносната конференција во Минхен.

– Ќе продолжиме да повикуваме на мир и дијалог, додаде тој и најави дека Пекинг ќе претстави предлог за политичко решение на украинската криза врз основа на принципите на Повелбата на ОН.

Без да прецизира на кого се мисли, Ванг рече дека има „сили кои не сакаат преговорите да успеат и војната да заврши“ и дека санкциите не ги решаваат конфликтите меѓу земјите.

– Мора да му дадеме шанса на мирот, изјави шефот на кинеската дипломатија. Предлагам сите да почнат мирно да размислуваат, особено пријателите во Европа, што можеме да направиме за да ја запреме оваа војна, нагласи тој.

Досега Кина не го осуди рускиот напад врз Украина, но ги означи САД и НАТО како виновници за војната што започна со руската инвазија на 24 февруари 2022 година.
