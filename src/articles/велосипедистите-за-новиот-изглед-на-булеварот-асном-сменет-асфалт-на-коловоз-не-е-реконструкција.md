---
title: "Велосипедистите за новиот изглед на булеварот АСНОМ: Сменет асфалт на
  коловоз не е реконструкција"
date: 2023-08-14T14:23:14.462Z
category: македонија
featured: true
featuredImage: ../img/vel-bul-greska.jpg
author: Вардарски
---
<!--StartFragment-->

Со одлуката да не се изведат велосипедски патеки или ленти на булеварот АСНОМ се пропушти шансата ова да биде вториот блок во Скопје кој е целосно обиколен со безбедна велосипедска инфраструктура.

На булеварот АСНОМ во Ново Лисиче само е сменет асфалтот на коловозните ленти, не е сменета ширината на коловозот и лентите, не е изведена безбедна велосипедска инфраструктура на јужната страна, а ни пешачка ни велосипедска инфраструктура на северната страна.

Пропуштена е уште една шанса да се изведе безбедна инфраструктура за ранливите учесници во сообраќајот.\
Ова е ставот на велосипедистите од „На точак“ откако деновиве Град Скопје информира дека е завршена реконструкцијата на булеварот АСНОМ и сподели фотографии како изгледа сега, по реконструкцијата.

Во оваа состојба улицата стимулира брзо и небезбедно возење на автомобили, а не дозволува никакво возење на велосипеди, ни движење на пешаците на една страна. Дополнително, на останатите три страни на булеварите околу Ново Лисиче има издвоени велосипедски патеки.

„Со одлуката да не се изведат велосипедски патеки или ленти и на овој булевар се пропушти шансата ова да биде вториот блок во Скопје кој е целосно обиколен со безбедна велосипедска инфраструктура" – велат од „На точак“

Велосипедистите прават споредба со блокот кај Соборен Храм, кој, како што велат, е првиот блок во Скопје обиколен со велосипедски патеки и ленти од сите четири страни на растојание од 200-250 метри меѓу себе, нешто што е препорачаната дистанца меѓу велосипедски патеки и ленти меѓу себе во населени средини.

Дали навистина широки и писта-прави коловози на кои нема пешачка и велосипедска инфраструктура, а кои двојат населба од детско игралиште ќе овозможуваат зголемена сигурност и безбедност на учесниците во сообраќајот?

Наместо да се следи текот на развој на градот во претходните 10 години, со вакви автоцентрични одлуки Град Скопје регресира во планирањето на сообраќајот – прашуваат велосипедистите.

И поранешниот шеф на кабинет на поранешниот градоначалник Петре Шилегов, Никола Наумоски, смета дека станува збор само за заменет асфалт на коловозот, а не за реконструкција.

„Веќе некое време во Скопје не се ни прашува за она што беше правило некогаш – секоја нова реконструкција на улица или булевар доаѓаше со нови велосипедски патеки, тротоари, дрвореди. Се пропуштаат важни прилики да се подобри градот, Рузвелтова, Бледски Договор, Даме Груев… се реновираа на ист начин.

Некогашните активисти со лекциите за автоцентричност на улиците нигде ги нема. Сега е пропуштена приликата цело Ново Лисиче да биде опколено со велосипедски патеки. Претходните три (на булевар Србија, булевар Видое Смилевски. – Бато и Февруарски Поход) патеки се направија во претходниот мандат. Данела само требаше да го продолжи проектот. И понатаму ќе останат без тротоар жителите на Ново Лисиче на брз и фреквентен булевар, без безбеден пристап до паркот и до фудбалските терени од другата страна на булеварот" – напиша Наумоски на Фејсбук.

Од Град Скопје пак, соопштија дека е завршена реконструкцијата на булеварот при што е направена целосна реконструкција на коловозот со рабници и тротоари и дека е извршено е и нивелирање на шахти и сливници. Со реконструкцијата, сметаат од Градот, се зголемила сигурноста и безбедност на учесниците во сообраќајот.

Извор: https://www.slobodenpecat.mk

<!--EndFragment-->