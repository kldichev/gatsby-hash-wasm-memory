---
title: "ЕУ: Политичката стабилност е неопходна за напредок на Црна Гора"
date: 2023-04-05T00:43:43.422Z
category: свет
featured: true
featuredImage: ../img/rnagorstabl.png.webp
author: Вардарски
---

Европската унија е подготвена да продолжи да ја поддржува Црна Гора на нејзиниот пат кон членство во ЕУ, изјавија во вторникот високиот претставник за надворешни работи на ЕУ, Жозеп Борел и комесарот за соседство, Оливер Вархеји, во заедничката изјава за претседателските избори во Црна Гора, нагласувајќи ја важноста од политичката стабилност.

Во честитките до новоизбраниот црногорски претседател Јаков Милатовиќ, тие истакнаа дека Европската Унија со нетрпение очекува соработка со сите политички актери за да и помогне на Црна Гора да остане цврсто на својот стратешки европски пат.

- Подготвени сме да продолжиме да ја поддржуваме Црна Гора на нејзиниот пат кон членство во ЕУ. Политичката стабилност е клучна за придвижување кон ЕУ, процес кој е од корист и за Црна Гора и за Европа како целина, објавија Борел и Вархеји.

„Треба да се подобри изборното законодавство“

Европските претставници изјавија дека заедничката набљудувачка мисија на ОБСЕ, Европскиот парламент и Советот на Европа утврдила дека изборите се одржале со почитување на основните слободи, но дека изборното законодавство треба да се прочисти.

- Во светлината на прелиминарните наоди, мисијата оцени дека во кампањата биле почитувани основните слободи. Сепак, изборното законодавство има бројни недостатоци и нејаснотии кои ја поткопуваат неговата ефикасност, поради што е потребна негова фундаментална ревизија за да се решат сите отворени прашања, се вели во соопштението на двајца претставници на ЕУ.

Борел и Вархеји потсетуваат дека меѓународните набљудувачи во својата прелиминарна оценка констатирале дека двајцата претседателски кандидати имале еднаков пристап до јавните медиуми, но и изразиле загриженост дека медиумите се уште се многу ранливи на внатрешни и надворешни влијанија од корпоративни и политички интереси.

- Овие грижи треба да се решат што е можно поскоро додека земјата се подготвува за парламентарни избори, со цел да се обезбеди транспарентност и одговорност и да се избегне правна несигурност, заклучуваат Борел и Вархеји.

Честитки за Милатовиќ од Милановиќ

Новоизбраниот претседател на Црна Гора, Јаков Милатовиќ, добил честитки од бројни светски и европски високи функционери, меѓу кои и хрватскиот претседател Зоран Милановиќ, соопшти неговото движење Европа сега.

Покрај хрватската претседателка, честитки пристигнаа и од претседателите на Австрија, Естонија, Унгарија, Словенија, Србија и Албанија, стои во соопштението.

Се известува и дека американскиот државен секретар Антони Блинкен во својата честитка изјавил дека со нетрпение очекува да работи на заедничките приоритети како евроатлантската интеграција на Црна Гора.
