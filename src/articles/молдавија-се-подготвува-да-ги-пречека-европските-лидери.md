---
title: Молдавија се подготвува да ги пречека европските лидери
date: 2023-06-01T10:30:25.404Z
category: свет
featured: true
featuredImage: ../img/12-30-mold-pro-evrop-.jpg
author: Вардарски
---
Молдавија ги прави последните подготовки за големиот самит на европските лидери, симбол на амбициите на источноевропската земја да се приближи до Западот и да се оддалечи од доминантната улога на Русија во услови на конфликт во соседна Украина.

Молдавија, најсиромашната земја во Европа, која од трите страни е опкружена со Украина, прави се што е можно за вториот состанок на европската политичка заедница што ќе се одржи во четврток, јавува Асошиетед прес. Овој настан ќе собере околу 50 лидери од 47 земји и е опишан како најголемиот меѓународен настан во историјата на земјата.

Во главниот град Кишињев и по должината на 35-километарската рута до собирното место во руралните области, беа поправени патишта, обоени пешачки патеки и подигнати знамиња на Европската унија во пресрет на доаѓањето на шефови на држави и влади од земјите-членки на ЕУ и други нации.

Изборот на Молдавија да биде домаќин на самитот беше протолкуван како порака до Кремљ и од ЕУ и од прозападната молдавска влада, на која во јуни минатата година и беше доделен статус на кандидат за ЕУ, заедно со Украина.

Присуството на политичари од висок профил како германскиот канцелар Олаф Шолц, францускиот претседател Емануел Макрон, британскиот премиер Ричи Сунак и претседателката на Европската комисија Урсула фон дер Лајен сведочи за посветеноста на ЕУ да се погрижи амбициите на Русија да ја контролира Молдавија да не останат неоспорени.