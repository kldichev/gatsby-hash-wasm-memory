---
title: Минск им дава нов идентитет на борците на Вагнер?
date: 2023-08-30T11:00:42.741Z
category: свет
featured: true
featuredImage: ../img/1-vanger-grupa.jpg
author: Вардарски
---
Борците од руската платеничка група „Вагнер“ ќе добијат нови пасоши од МВР во Минск. Ова го објави поранешниот белоруски министер за култура и актуелен опозиционер Павел Латушко, во интервју за полската новинска агенција ПАП, резимирана од Дер Стандард.

Тоа ќе бидат целосно оригинални документи, но со нови имиња и презимиња. Со новите документи борците на „вагнер“ би можеле на пример да влезат во ЕУ и овде да извршат терористички напади, смета политичарот кој живее во егзил. Тој не кажа колку борци веќе добиле нови пасоши.

Според Латушко, по неуспешниот бунт на армијата на Евгениј Пригожин против военото раководство на Москва во јуни, илјадници борци на Вагнер во моментов се во Белорусија. Неколку стотици од нив веќе потпишаа договори со белоруското Министерство за одбрана. Но, земјата нема средства да потпише со сите нив.

„Може да се користат во специјалните сили на белоруската армија за да се создадат проблеми на границата“, предупреди Латушко, мислејќи и на зголемениот број мигранти од Африка и Блискиот Исток на границите на Полска, Литванија и Латвија.

Европската унија, а пред се земјите на ЕУ, Полска и Латвија, го обвинија Александар Лукашенко дека организирано донел бегалци од кризните региони на земјите од третиот свет на надворешната граница на ЕУ. Според балтичките земји, шемата е развиена заедно со Русија со цел да се изврши притисок и да се дестабилизира Европската унија.

Трансферот на дел од платениците на Вагнер на територијата на Белорусија предизвика дополнителна тензија, бидејќи Полска ја зајакна својата граница, а заедно со другите балтички држави ветија колективен и цврст одговор на провокациите на „Вагнер“ и Белорусија.