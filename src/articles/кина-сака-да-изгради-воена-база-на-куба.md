---
title: Кина сака да изгради воена база на Куба
date: 2023-06-21T09:45:46.753Z
category: свет
featured: true
featuredImage: ../img/11-45-kina-saka-da-gradi-vo-baza.jpg
author: Вардарски
---
Кина и Куба разговараат за изградба на заедничка воена база за обука на островот, пишува Wall Street Journal.

Веста доаѓа откако Белата куќа претходно соопшти дека Пекинг има шпионски капацитети на островот, на околу 145 километри од САД.

Американските власти соопштија дека Пекинг и Хавана се во напредни разговори за отворање на базата во северна Куба. Се сугерираше дека тоа би можело да му овозможи на Пекинг трајно да стационира војници на островот и да ги прошири своите шпионски активности.

Американските власти откриваат дека САД биле во контакт со кубанските власти за да го спречат спроведувањето на овој план.

Забележано е дека овие објекти ќе им овозможат на кинеските разузнавачки служби да ги следат електронските комуникации во југоисточните делови на САД, каде што се наоѓаат многу воени бази, како и да го следат транспортниот сообраќај.

Претходно овој месец, висок американски функционер изјави за Волстрит журнал дека разузнавачките служби велат дека Кина долго време одржувала шпионски бази на Куба, кои биле проширени во 2019 година.

Заменик-министерот за надворешни работи на Куба, Карлос Фернандез де Козио, ги отфрли информациите на публикацијата, нарекувајќи ја американска измислица чија цел е да се оправда децениското економско ембарго врз островската држава. Тој беше категоричен дека Куба е против какво било присуство на странски воени сили во Латинска Америка и Карибите.

Од своја страна, координаторот за стратешки комуникации на Советот за национална безбедност во Белата куќа, Џон Кирби, рече дека информациите на WSJ не се точни. Сепак, тој призна дека Вашингтон има „реална загриженост“ за односите на Кина со Куба и дека внимателно ги следи.