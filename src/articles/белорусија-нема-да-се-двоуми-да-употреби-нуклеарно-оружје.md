---
title: Белорусија нема да се двоуми да употреби нуклеарно оружје
date: 2023-06-14T10:15:33.954Z
category: свет
featured: true
featuredImage: ../img/12-15-bel-rus-nema-da-se-dvoim.jpg
author: Вардарски
---
Белорусија нема да се двоуми да употреби нуклеарно оружје во случај на агресија врз земјата. Ова го изјави белорускиот претседател Александар Лукашенко, цитиран од БелТА и Ројтерс.

Тој прецизираше дека не Русија, туку Минск побарал распоредување на тактичко нуклеарно оружје на белоруска територија.

Според него, распоредувањето на руското тактичко нуклеарно оружје во Белорусија ќе послужи како одвраќање против потенцијалниот агресор и не треба да се двоуми во нивното користење доколку е потребно.

Коментарите на Лукашенко доаѓаат откако рускиот претседател Владимир Путин минатата недела изјави дека руското нуклеарно оружје ќе биде распоредено во Белорусија околу 7 или 8 јули, откако ќе бидат подготвени специјални складишта за таа цел.

На 25 март, Путин објави дека Русија, на барање на Белорусија, ќе го распореди своето тактичко нуклеарно оружје во републиката, што САД долго време го правеа на територијата на своите сојузници.

Москва веќе му обезбеди на Минск тактички ракети „Искандер“, способни да носат нуклеарно оружје, а исто така му помогна на Минск да ги реконструира своите воени авиони за да можат да носат специјализирано оружје. Покрај тоа, белоруските ракетни посади и пилоти добија обука во Русија.

Белорусија е близок сојузник на Русија и му дозволи на претседателот Владимир Путин да ја користи територијата на земјата како отскочна даска за инвазијата на Украина од страна на руските сили на 24 февруари.