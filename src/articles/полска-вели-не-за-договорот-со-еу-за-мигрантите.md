---
title: Полска вели не за договорот со ЕУ за мигрантите
date: 2023-06-30T14:00:16.851Z
category: свет
featured: true
featuredImage: ../img/4-polska-veli-ne.jpg
author: Вардарски
---
Полска ќе стави вето на присилната депортација на мигрантите. Ова го изјави премиерот Матеуш Моравјецки при неговото заминување на самитот на ЕУ во Брисел, пренесува полската новинска агенција ПАП.

Европската комисија предложи шема за релокација на мигранти според која земјите-членки на ЕУ ќе треба да прифатат почетна квота од 30.000 мигранти од земји кои го носат товарот на миграцијата од Блискиот Исток и Африка, како што се Грција и Италија. Доколку одбијат да го сторат тоа, ќе треба да платат околу 22.000 евра по мигрант кој не е примен.

Моравјецки вети дека „Владата на партијата Право и правда (ПиС) нема да одобри ситуација во која Полска ќе биде принудена да прифаќа илегални мигранти и дека нејзините права и суверенитет ќе бидат прекршени“.

„Зборувајќи во име на милиони полски граѓани чии интереси ги застапува владата на ПиС, ќе ставиме вето на принудното преместување на мигрантите“, рече тој.

„Европа со безбедни граници е исто така Европа без присилни депортации“, нагласи Моравјецки. Според неговите зборови, ЕУ се обидува да воведе принудно преместување на мигрантите „преку задна врата, против договори и под закана од финансиски санкции“.

Полскиот премиер рече дека владата на ПиС сигурно нема да одобри вакви „експерименти“ ниту принудно преместување на илегални мигранти.

Според него, договорот за миграција предложен од ЕУ всушност не е договор, туку барање земјите-членки на ЕУ да се предадат. Моравјецки предупреди на ризикот од зголемен криминал предизвикан од неконтролираната миграција.

„Отворањето на границите, недостатокот на ефикасна заштита, изложувањето на Европејците на опасност е стратешка грешка - грешка што го загрозува опстанокот на Европската унија“, посочи тој. „Европа е цивилизација која ја отфрла војната, го отфрла тероризмот, убиствата, силувањата и секое насилство“, продолжи Моравјецки.

„Ако некој не го прифати, за таков човек нема место во Европа“, рече тој.

Посочувајќи на колонијалното минато на некои големи западни земји, полскиот премиер рече дека Варшава нема никаква врска со нивните погрешни постапки и дека не треба да биде одговорна за нивните последици.

„Полска нема да плати за вината на другите европски земји за колонијализмот во минатото“, беше категоричен тој и додаде дека „не полската влада придонела за дестабилизација на Блискиот Исток и Африка“.

Тој потсети дека „Полска прифати повеќе од 3 милиони бегалци од Украина“ и рече дека со оваа акција „Полјаците покажаа дека се прекрасна, отворена нација“.