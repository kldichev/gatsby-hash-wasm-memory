---
title: „Вагнер“ не очекува да го преземе Бахмут во наредните денови
date: 2023-05-19T22:17:54.133Z
category: свет
featured: true
featuredImage: ../img/vngr-habmut.jpg
author: Вардарски
---
Основачот на приватната воена компанија „Вагнер“ Евгениј Пригожин изјави дека е малку веројатно градот Бахмут да падне под контрола на неговите борци во следните два дена, пренесува „Ројтерс“.

Причината е што продолжуваат жестоките борби околу украинските војници кои се кријат во импровизирана „тврдина“ во јужниот дел на градот.

Бахмут, познат во Русија по името Артјомовск од советската ера, е во урнатини по неколкумесечни тешки борби меѓу украинските и руските сили, кои го нарекуваат „мелница за месо“.

„Бахмут се уште не е фатен. Малку е веројатно дека тоа ќе се случи утре или задутре“, објави Пригожин во аудио снимката објавена во „Телеграм“.

„Постои населба позната како Авион - тоа е како непробојна тврдина на високи згради во југозападниот дел на Бахмут, каде што се водат неверојатно тешки битки“, додаде тој.

Русија се обидува да го заземе градот од минатото лето во најдолгата и најкрвавата битка на војната, но украинските сили успеаја да го задржат. Ако Москва го освои Бахмут, ќе и обезбеди отскочна даска за напредување во два поголеми града во Доњецката област - Краматорск и Славјанск.

Групата Вагнер тврди дека повторно го освоила најголемиот дел од уништениот град - иако по цена на огромни човечки загуби. Сепак, Украина вели дека нејзините сили ја вратиле територијата околу Бахмут во последните денови.

Украинската армија вчера соопшти дека напреднала 500 метри на некои позиции.

Украинските власти појаснија дека напредувањето на нивните сили околу Бахмут не е дел од пошироката контраофанзива планирана од Киев.

Минатата недела, украинската армија соопшти дека почнала да ги потиснува руските сили околу Бахмут по неколкумесечни тешки борби, а Москва призна дека нејзините сили се повлекле северно од градот.

На 15 мај Украина официјално ги објави првите успеси во близина на градот.