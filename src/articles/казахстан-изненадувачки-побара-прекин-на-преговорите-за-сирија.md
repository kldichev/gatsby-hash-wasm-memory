---
title: Казахстан изненадувачки побара прекин на преговорите за Сирија
date: 2023-06-22T14:00:02.791Z
category: свет
featured: true
featuredImage: ../img/4-kazahstan-predup.jpg
author: Вардарски
---
Казахстан - долгогодишен домаќин на мировните преговори за Сирија меѓу Русија, Турција и Иран, изненадувачки предложи нивно прекинување, пренесува „Ројтерс“.

Сепак, Русија прецизираше дека состаноците би можеле да продолжат на друго место.

Оваа недела дипломатите од трите преговарачки земји се сретнаа во главниот град на Казахстан Астана по 20-ти пат за да разговараат за ситуацијата на теренот, патоказот за обновување на врските меѓу Турција и Сирија, израелските напади и голем број други прашања.

Казахстан е домаќин на вакви состаноци од 2017 година, со мешан успех. Еден од најголемите потези објавени во Астана беше поделбата на сириските територии на зони за деескалација контролирани од различни земји.

Денес, пак, заменик-министерот за надворешни работи на Казахстан, Канат Тумиш, неочекувано повика на крај на трипартитните разговори, тврдејќи дека нивната цел е постигната.

„Постепеното излегување на Сирија од изолацијата во регионот може да се гледа како знак дека процесот во Астана ја исполни својата задача“, посочи тој.

„Имајќи го предвид враќањето на Сирија во семејството на арапските нации, предлагаме официјално да се прогласи 20. состанок од процесот во Астана за последен.

Но, очигледно тоа не бил план на трите преговарачки страни, кои во заедничка изјава по разговорите најавија дека следната средба ќе се одржи кон крајот на годинава.

„Не можеме да кажеме дека процесот во Астана е завршен. Но, ако казахстанската страна одлучи дека тие треба да бидат преместени на друго место, ќе разговараме за ова и ќе избереме нова локација“, рече рускиот преговарач Александар Лаврентиев.

Според него, Русија, Турција и Иран би можеле наизменично да бидат домаќини на овие состаноци.