---
title: "Средба Ковачевски-Агелер: По членството во НАТО, земјава треба да стане
  членка на ЕУ"
date: 2023-06-03T11:00:25.067Z
category: македонија
featured: true
featuredImage: ../img/1-kov-ambsd-usa.jpg
author: Вардарски
---
<!--StartFragment-->

Премиерот Димитар Ковачевски денеска имаше средба со амбасадорката на САД во земјава, Анџела Прајс Агелер, на која е разговарано за суштинските прашања во врска со напредокот на Северна Македонија во евроинтеграциите, информираат од владината прес-служба.

На состанокот била реафирмирана јасната порака на САД дека земјава по членството во НАТО, треба да стане членка и на ЕУ, за што нашата држава има силна и конкретна поддршка од САД.

Нагласено било дека Северна Македонија е фактор на стабилноста и безбедноста во регионот и било посочено на важноста сите политички партии во државата да го поддржат европскиот пат на државата.

„При тоа, изразено е очекувањето дека сите политички лидери ќе го имаат предвид актуелниот контекст на случувања и дека во таа насока и ќе се носат и претстојните политички одлуки во Собранието“, стои во соопштението од Владата на РСМ.

На средбата со американската амбасадорка Агелер, како и при средбата на премиерот Ковачевски со сенаторот Крис Марфи во Скопје и на средбите со високите американски претставници Блинкен и Ескобар во САД, е потврдено искреното долгогодишно пријателство и успешното стратешко партнерство помеѓу Северна Македонија и САД, кое што се развива на принципите на доверба и разбирање.

„Како Влада, ја почитуваме добронамерноста на нашиот голем и стратешки партнер САД, како и на другите пријателски држави, членки на НАТО и ЕУ коишто нè поддржуваат во следниот исчекор во евроинтеграциите, којшто има одредувачка насока кон полноправното членство на нашата држава во ЕУ. Реално е очекувањето тоа да се случи до 2030 година и подготвени сме со уште посилен интензитет да работиме на потребните реформски процеси. Граѓаните заслужуваат да живеат во држава членка на Европа, со европски квалитет на живот и европска иднина за младите, во родната земја“, рече премиерот Ковачевски на средбата со амбасадорката Агелер.

<!--EndFragment-->