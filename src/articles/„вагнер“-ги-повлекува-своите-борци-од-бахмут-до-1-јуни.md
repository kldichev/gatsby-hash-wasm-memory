---
title: „Вагнер“ ги повлекува своите борци од Бахмут до 1 јуни
date: 2023-05-22T23:39:20.799Z
category: свет
featured: true
featuredImage: ../img/vanger-povlekuva.jpg
author: Вардарски
---
Борците на руската приватна воена компанија „Вагнер“ ќе се повлечат од Бахмут од 25 мај до 1 јуни. Ова го соопшти основачот на платеничката група Евгениј Пригожин, цитиран од Ројтерс.

Во саботата „Вагнер“ најави целосно заземање на украинскиот град по неколкумесечни тешки борби. Информацијата ја потврди и вршителот на должноста шеф на Доњецката Народна Република Денис Пушилин. Еден ден по објавувањето на преземањето, рускиот претседател Владимир Путин им го честиташе успехот на борците Вагнер и на руската армија.

Само неколку дена претходно, британското Министерство за одбрана извести дека во последните неколку дена командата на руските трупи со голема веројатност префрлила најмалку неколку борбени единици во правец на Бахмут, а самиот Пригожин рекол дека мала е веројатноста дека градот ќе падне под контрола на неговите борци во следните денови.

Самата Украина негираше дека Бахмут паднал под контрола на руските сили.

Заменик-министерката за одбрана Хана Маљар рече дека украинските војници го продолжиле напредувањето на периферијата на Бахмут и освоиле дел од височините над градот.