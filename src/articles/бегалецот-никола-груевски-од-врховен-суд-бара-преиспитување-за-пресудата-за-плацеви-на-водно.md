---
title: Бегалецот Никола Груевски од Врховен суд бара преиспитување за пресудата
  за Плацеви на Водно
date: 2023-07-11T18:42:41.066Z
category: македонија
featured: true
featuredImage: ../img/begalec-gruevski.jpg
author: Вардарски
---
<!--StartFragment-->

Поранешниот премиер, сегашен бегалец и азилант во Будимпешта побарал вонредно преиспитување на пресудата против него во предметот Плацеви на Водно.

Врховниот суд потврди дека барањето е примено вчера и е оформен предмет.

**\-На ден 10.07.2023 година до Врховниот суд на Република Северна Македонија доставено е Барање за вонредно преиспитување на правосилна пресуда од осудениот Никола Груевски преку неговиот бранител Димитар Дангов, адвокат од Скопје, по предметот познат во јавноста како „Плацеви на Водно“. По поднесеното барање оформен е предмет под КВП-КОК2-16/23 и е распореден кај судија-известител за понатамошно постапување, соопшти Врховниот суд.**

Тој лани во април беше осуден првостепено на казна затвор од седум години за перење пари и противправно стекнување и прикривање имот  од првообвинетиот во случајот „Плацеви на Водно“. По жалба пред Апелација, оваа година во март Груевски беше осуден на 9 години затвор.

Во рамки на пресудата беше определена и конфискација на непријавен имот, меѓу кои удели во компаниите „Лајв Кеар“, ИТК Инженеринг“ и „СС Инвестмент“. Во имотот за конфискација се и три станови на Панорама на Водно кои биле користени при префрлање на имотот.

Судот пресуди конфискација на имот во вредност од околу 3 милиони евра.

Во случајот „Плацеви на Водно“, судот го прифати тврдењето на обвинителството дека парцелите на Водно биле купувани со пари од донации за партијата ВМРО-ДПМНЕ.

Имотот на Водно е купен преку фирмата „Сирак Инженеринг ДООЕЛ-Скопје“, а Груевски подоцна, за да прикрие дека е тој сопственикот, се договорил да биде префрлен на ОРКА Холдинг, во замена за три стана на Водно.

Меѓу обвинетите беше и братучедот на Груевски, поранешниот шеф на тајната служба Сашо Мијалков. Тој од основниот суд беше осуден на 1 година и три месеци затвор, но Апелациониот суд во Скопје, му ја потврди вината на Мијалков за перење пари, но му определи само условна казна.

Во предметот Плацеви на Водно, Јордан Камчев доби 1 година затвор, во кој му се смета и времето поминато во притвор. Ристо Новачевски (кумот на Груевски) доби две години условно, ако во рок од пет години не стори ново кривично дело. Истата казна му беше пресудена и на обвинетиот Ненад Јосифовиќ.

Судот одлучи дека Груевски, Мијалков, Новачевски, Јосифовиќ и Камчев се виновни затоа што, Груевски против-правно за себе присвоил пари од донации од 1 300 360 евра, по што ги пуштил во оптек за перење на пари, а му помагал Мијалков. Останатите обвинети според судот ги примиле и пуштиле во оптек парите, иако знаеле дека се против-правно стекнати.

Груевски барал од Мијалков да му помогне да купи земјиште од 11 илјади метри квадратни и да се прикрие дека е сопственик, беше речено на изреување на пресудата. Останатите обвинети поради тоа што правно беа квалификувани како помагачи, беа осудени на условни казни бидејќи судот како олеснителна околност сметаше дека тие за себе не стекнале имотна корист.

Барањето за преиспитување на деветгодишната затворска казна, Груевски преку бранителот ја поднел на истиот ден кога во анкетата на ИРИ повторно е во врвот на политичарите по популарност во Македонија иако речиси 5 години е во бегство во Унгарија и не одлежа ниту еден ден од затворските пресуди.

<!--EndFragment-->