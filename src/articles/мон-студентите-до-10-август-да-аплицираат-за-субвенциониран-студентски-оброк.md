---
title: "МОН: Студентите до 10 август да аплицираат за субвенциониран студентски оброк"
date: 2023-08-05T09:28:08.967Z
category: македонија
featured: true
featuredImage: ../img/mon-studenti.jpg
author: Вардарски
---
<!--StartFragment-->

Министерството за образование и наука (МОН) потсетува дека во тек е аплицирање за остварување на правото на субвенциониран студентски оброк за академската 2023-2024 година, за тековните студенти. Крајниот рок за пријавување преку порталот e-uslugi.mon.gov.mk е 10 август, се наведува во денешното соопштение на МОН.

– По завршување на рокот за пријавување, кандидатите кои ги исполниле условите ќе бидат известени за тоа преку порталот каде ја поднеле својата апликација. Потоа, од страна на „Шпаркасе банка“ со која Министерството за образование и наука склучи нефинансиски договор за реализација на мерката – субвенциониран студентски оброк, ќе бидат повикани во некоја од филијалите за да склучат договор за отворање на посебна сметка, поврзана со наменска платежна картичка, преку која единствено ќе можат да ги користат средствата, се појаснува во соопштението.

Аплицирањето за кандидатите, кои ќе се стекнат со статус на студенти во академската 2023/2024 година и кои не го запишале летниот семестар, ќе трае од 1 до 7 октомври. Понатаму, можноста за аплицирање ќе биде отворена од 1-ви до 7-ми секој нареден месец, за студентите кои претходно не го оствариле правото поради каква било причина.

<!--EndFragment-->