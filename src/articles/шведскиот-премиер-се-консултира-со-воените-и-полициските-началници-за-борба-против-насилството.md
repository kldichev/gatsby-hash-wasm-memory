---
title: Шведскиот премиер се консултира со воените и полициските началници за
  борба против насилството
date: 2023-10-01T08:00:23.614Z
category: свет
featured: true
featuredImage: ../img/10-svedski-premier.jpg
author: Вардарски
---
Шведскиот премиер Улф Кристерсон ги повика на состанок во петокот началникот на вооружените сили на Шведска и началникот на националната полиција, бидејќи бранот на насилство од бандите ја зафати земјата, пишува Politico.

„Ќе тргнеме по бандите и ќе ги победиме“, рече Кристерсон во телевизиското обраќање во четвртокот вечерта.

Зголемување на насилството поврзано со банди ја потресе Шведска во изминатите неколку недели, оставајќи 11 мртви само овој месец. Во четвртокот, двајца мажи беа застрелани во одделни инциденти во близина на Стокхолм, додека една 25-годишна жена беше убиена во бомбашки напад во близина на Упсала.

„Ова е тешко време за Шведска“, рече Кристерсон, додавајќи дека насилството погодува „се повеќе деца и целосно невини луѓе“.

„Не можам доволно да нагласам колку е сериозна ситуацијата“, рече тој. „Шведска никогаш досега не видела вакво нешто. Ниту една друга земја во Европа не видела вакво нешто.

Кристерсон ја обвини „неодговорната имиграциска политика“ и „неуспешната интеграција“ заедно со „политичката наивност“ за порастот на насилството од бандите, но рече дека Шведска сега ќе заземе поинаков пристап за справување со проблемот.

Во петок, премиерот ќе се сретне со началникот на армијата и полицискиот комесар на земјата за да разговараат за тоа како армијата и полицијата можат да работат заедно.

„Сите опции се на маса, и во рамките на сегашниот закон и законите кои треба брзо да се променат“, рече Кристерсон.

Во четвртокот, поранешната шведска премиерка Магдалена Андерсон ја повика актуелната влада да побара помош од војската за да се справи со насилството. Во интервју за шведското издание Dagens Nyheter, шефот на вооружените сили, Микаел Бајден, рече дека е подготвен да ги поддржи и да работи со полициските сили.