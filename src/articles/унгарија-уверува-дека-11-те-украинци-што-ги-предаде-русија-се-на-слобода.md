---
title: Унгарија уверува дека 11-те Украинци што ги предаде Русија се на слобода
date: 2023-06-21T17:15:37.496Z
category: свет
featured: true
featuredImage: ../img/7-15-ung-uveruva.jpg
author: Вардарски
---
11-те украински воени заробеници кои Русија и ги предаде на Унгарија се на слобода. Ова го потврдуваат од Будимпешта, по вчерашната лута реакција на Министерството за надворешни работи на Украина. Тие можат сами да ја напуштат Унгарија или да останат таму, изјави владиниот портпарол Золтан Ковач за Си-Ен-Ен.

Киев наведува дека нема директен контакт со нив.

Предавањето на затворениците беше резултат на соработката меѓу Руската православна црква и Унгарскиот ред на Малта. Министерот за надворешни работи Петер Сијарто експлицитно истакна дека унгарските власти на никаков начин не учествувале во преговорите.

Според уверувањето на Золтан Ковач, ослободените Украинци доброволно и се предадени на Унгарија. Некои од нив како жители на Закарпатија имаат унгарско државјанство, останатите добиле статус на бегалци.

Руската православна црква прва го објави предавањето на украинските воени заробеници на 8 јуни, кога Киев рече дека не знаеле за преговорите меѓу Москва и Будимпешта и дека не може да ја потврди локацијата на 11-те заробени борци.

Дури на 16 јуни, Олег Котенко, овластен претставник на владата за исчезнатите и заробените, изјави дека Украина нашла потврда дека тие се на унгарска територија. Вчера, пак, Министерството за надворешни работи на Украина изјави дека нивните услови за престој во Унгарија не дозволуваат да се зборува за нивниот слободен статус. Сите обиди на украинските дипломати да воспостават директен контакт со нив беа неуспешни - тие се држени во изолација, немаат пристап до информации, средбите со роднините се одржуваат во присуство на трети лица и им се оневозможува контакт со Амбасадата на Украина.

Ваквите акции на Будимпешта ги доведуваат во прашање декларираните хуманитарни мотиви за депортација на Украинците во Унгарија. Дополнително, тие можат да се оквалификуваат како прекршување на одредбите на Европската конвенција за заштита на човековите права и основни слободи.