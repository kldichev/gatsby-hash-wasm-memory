---
title: Ердоган и Бајден разговараа по телефон
date: 2023-07-10T07:00:10.070Z
category: свет
featured: true
featuredImage: ../img/9-erdogan-tel-bajden.jpg
author: Вардарски
---
Турскиот претседател Реџеп Таип Ердоган оствари телефонски разговор со американскиот претседател Џо Бајден на кој разговараа за кандидатурата на Шведска за членство во НАТО, соопшти во неделата Директоратот за комуникации на турското претседателство.

Ердоган му рекол на Бајден дека Стокхолм презел чекори во вистинската насока за Анкара да ја ратификува својата кандидатура, осврнувајќи се на законот за антитероризам, но дека тие чекори не биле корисни бидејќи поддржувачите на Курдистанската работничка партија (ПКК) продолжиле да одржуваат демонстрации во Шведска.

За време на повикот, двајцата лидери разговарале и за испораката на борбени авиони Ф-16 и статусот на Украина во НАТО, се вели во претседателскиот извештај.

„Лидерите на САД и Турција се согласија да се сретнат приватно во Вилнус и детално да разговараат за билатералните односи и регионалните прашања“, објави и Ројтерс.

Во четвртокот, Шведска не успеа да ја убеди Турција да ја укине блокадата на патот на Стокхолм кон членство во НАТО за време на состанокот на министрите за надворешни работи, бидејќи Анкара побара повеќе активности во борбата против тероризмот.

Генералниот секретар на НАТО Јенс Столтенберг изјави дека ќе свика средба меѓу Ердоган и шведскиот премиер Улф Кристерсон во понеделник во Вилнус.

Шведска и Финска аплицираа за членство во НАТО минатата година, напуштајќи ја децениската политика на неврзаност од Студената војна како одговор на руската инвазија на Украина.

Апликациите за влез во алијансата мора да бидат одобрени од сите членки на НАТО, а додека на Финска доби зелено светло во април, Турција и Унгарија допрва треба да ја одобрат апликацијата на Шведска. Стокхолм работи на пристапување на самитот на НАТО следната недела во Вилнус.