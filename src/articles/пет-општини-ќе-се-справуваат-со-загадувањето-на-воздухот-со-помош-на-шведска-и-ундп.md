---
title: Пет општини ќе се справуваат со загадувањето на воздухот со помош на
  Шведска и УНДП
date: 2023-09-20T13:30:19.553Z
category: македонија
featured: true
featuredImage: ../img/5-op-zag.jpg
author: Вардарски
---
<!--StartFragment-->

Во пет општини, Кавадарци, Струмица, Гостивар, Струга и Куманово, со најсовремена опрема и методологија, ќе се идентификуваат изворите на загадувањето на амбиентниот воздух, при што за прв пат, кога било во земјата, ќе се спроведе и мерење на загадувањето на воздухот во затворен простор. Истражувањата кои ќе ги врши Универзитетот „Гоце Делчев“ од Штип и лабораторијата „Амбикон“ ќе се спроведат и во неколку училишта и градинки во општините каде што ќе се мери загаденоста не само со ПМ честичките, туку ќе се утврдува и анализира и присуството на епидемиолошки, бактериолошки и органски компоненти. 

За оваа намена, преку Шведската агенција за меѓународна развојна соработка (Сида) обезбедени се 2.284.309 американски долари , како и 25.000 американски долари од УНДП и дополнителни средства од општините.

Овој проект е втора фаза од проектот „Справување со загадувањето на воздухот “, финансиран од Шведска, кој го спроведува УНДП во партнерство со Министерството за животна средина и просторно планирање, со засилени мерки против загадувањето. 

Денеска во Штип, каде што беа презентирани опремата и методите кои ќе се користат за мониторингот, министерката за животна средина и просторно планирање, Каја Шукова, потенцираше дека добивањето вакви научни податоци и зајакнувањето на капацитетите на општините е од исклучителна важност во справувањето со аерозагадувањето. 

„Општините се главната алка во дизајнирањето на добри локални планови и соодветни и ефикасни мерки што одговараат на специфичните локални услови и во нивната имплементација. Ние ги помагаме и финансиски и логистички. Од нашите инвестициони програми досега имаме финансиски поддржано изработка на планови за справување со аерозагадувањето за 10 општини каде што мерењата покажаа највисок степен на аерозагадување“, рече Шукова.

Амбасадорката на Шведска, Ами Ларсон Џаин, информираше дека Шведската агенција за меѓународна развојна соработка (Сида) продoлжува да и помага на Северна Македонија да се справи со предизвиците во заштитата на животната средина, со посебен акцент на проблемот со загадувањето на воздухот и управувањето со отпадот. 

<!--EndFragment-->