---
title: "Израелска рација на Западниот Брег: Убиени 10, ранети 97 Палестинци"
date: 2023-02-22T23:22:50.700Z
category: свет
featured: true
featuredImage: ../img/racijaizarael.jpg.webp
author: Вардарски
---

За време на рација во Наблус на окупираниот Западен Брег, израелските сили убија десет Палестинци, меѓу кои најмалку тројца цивили и тројца вооружени лица обвинети за претходни терористички напади. Речиси стотина луѓе беа повредени. Меѓу убиените се и двајца команданти на милитантната фракција Исламски џихад. Локалните жители се приклучија на конфликтот и фрлаа камења врз оклопните транспортери. Се слушнале и експлозии, јави агенцијата Ројтерс.

- Татко ми отиде во продавница наутро. Кога ми се јави, му реков дека израелските војници го опколиле соседството и дека не се враќа. Некој ми се јави подоцна и рече дека татко ми е повреден. Бев опколен во мојата продавница и не можев да излезам додека војската не го напушти градот, изјави Ашраф Баара, синот на повредениот во нападот.

Израелската армија потврди дека спроведува операција во Наблус на окупираниот Западен Брег, а милитантната фракција Исламски џихад потврди дека двајца нејзини команданти се опколени во куќа, што предизвика поширок конфликт.

Агенцијата Ројтерс јави дека се слушнале експлозии, а локалното население фрлало со камења врз оклопните транспортери.

Палестински извори јавуваат дека се убиени двајца команданти на таа фракција, заедно со уште еден вооружен маж.

Меѓу загинатите цивили, најстариот имал 72, а најмладиот 14 години. Деведесет и седум Палестинци се повредени, а шестмина од нив се во критична состојба, соопштија локалните лекари.

Наблус и блискиот Џенин се центарот на нападите што Израел ги интензивираше во текот на изминатата година, по серијата смртоносни палестински улични напади во неговите градови. Најмалку 57 Палестинци се убиени оваа година, според палестинското Министерство за здравство.

– Го осудуваме нападот на окупаторот врз Наблус и повикуваме да се прекинат постојаните напади врз нашиот народ, изјави Набил Абу Рудеине, портпарол на палестинскиот претседател Махмуд Абас.
