---
title: Шефот на НАТО оди во Турција да ја убеди за членството на Шведска
date: 2023-06-02T19:00:46.218Z
category: свет
featured: true
featuredImage: ../img/9-sefot-na-nato-vo-tur.jpg
author: Вардарски
---
Генералниот секретар на НАТО Јенс Столтенберг наскоро ќе ја посети Турција за да разговара за членството на Шведска во алијансата, пренесува Ројтерс.

Неговата посета ќе биде обид за финализирање на процедурата, која беше одложена поради приговорите на земјите-членки на НАТО, Турција и Унгарија.

За време на дводневниот состанок на министрите за надворешни работи на НАТО во Осло, Столтенберг рече дека претходно оваа недела разговарал со Реџеп Таип Ердоган, кој викендов беше реизбран за турски претседател.

„Ќе отпатувам во Анкара во блиска иднина за да продолжам да ги разгледувам можностите како да се обезбеди најбрз можен пристап на Шведска“, рече тој.

Откако завршија изборите во Турција и Ердоган освои уште еден мандат како шеф на државата, некои министри за надворешни работи на НАТО изразија оптимизам дека Анкара сега ќе се откаже од своите приговори за обидот на Стокхолм да се приклучи на воената алијанса.

„По завршувањето на изборите во Турција, важно е земјата да продолжи со процесот на ратификација“, коментираше финскиот министер за надворешни работи Пека Хаависто.

Турција го ратификуваше пристапот на Финска во НАТО во март. Сепак, таа сè уште има резерви кон Шведска и го обвинува Стокхолм дека дава азил на членовите на екстремистичките групи кои ги смета за терористи.

Сепак, неколку министри за надворешни работи изразија уверување дека Шведска може да се приклучи на алијансата пред или за време на самитот на НАТО во литванскиот главен град Вилнус во јули.

„Има многу големи очекувања дека шведското знаме ќе биде подигнато (во Вилнус)“, истакна литванскиот министер за надворешни работи Габриелиус Ландсбергис.

За возврат, Шведска повторно нагласи дека ги исполнила сите услови за да стане членка на воената унија.

„Ги исполнивме сите наши обврски. Време е Турција и Унгарија да започнат со ратификација на членството на Шведска во НАТО“, инсистираше шведскиот министер за надворешни работи Тобијас Билстром.