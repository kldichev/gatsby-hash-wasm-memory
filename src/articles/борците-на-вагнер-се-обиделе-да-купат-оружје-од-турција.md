---
title: Борците на Вагнер се обиделе да купат оружје од Турција
date: 2023-04-10T23:47:17.381Z
category: свет
featured: true
featuredImage: ../img/prpoamanda.png.webp
author: Вардарски
---

Приватната воена компанија „Вагнер“ се обидела да купи оружје од Турција – земја членка на НАТО. Ова е јасно од тајните воени документи на САД кои протекоа на Интернет, во кои се претставени „внатрешните планови“ на платеничката група поддржана од Кремљ, пишува „Вашингтон пост“.

Според информациите, на почетокот на февруари претставници на Вагнер се сретнале со турски претставници за набавка на оружје и опрема од Турција за воените напори на компанијата во Мали и Украина.

Во објавените документи се наведува и дека лидерот на Мали Асими Гоита „потврдил дека Мали може да набави оружје од Турција во име на Вагнер“.

Според „Вашингтон пост“, сепак, објавените документи не покажуваат што можеби знаела турската влада за напорите на Вагнер или дали тие „се покажале плодни“.

„Но, откритието дека сојузник на НАТО можеби и помагал на Русија во нејзината војна против Украина може да се покаже експлозивно, особено откако Турција се обиде да ја блокира Шведска да се приклучи на алијансата“, забележува изданието.

Протечените документи, исто така, ја истакнуваат кампањата на Вагнер за регрутирање руски затвореници да се борат во Украина и забележуваат дека руската војска станала „зависна од приватни војници“.

Пентагон започна истрага откако Њујорк Тајмс објави дека доверливи документи во кои се опишани плановите на САД и НАТО да испорача оружје на Украина за претстојната контраофанзива, биле објавени претходно оваа недела на Твитер и Телеграм.

Украинското воено разузнавање од своја страна соопшти дека тајните воени документи објавени на интернет се фалсификувани од Русија.

ПВК „Вагнер“ - најпознатата група платеници во Русија, е основана од рускиот олигарх Евгениј Пригожин.

Заедно со руската војска, групата учествуваше во битките за Соледар и Бахмут во регионот на Доњецк.

Вагнер е обвинет за кршење на човековите права, вклучително и тортура и вонсудски убиства, во Украина, Сирија, Либија, Централноафриканската Република, Судан и Мозамбик.

Претходно во јануари, американското Министерство за финансии го прогласи Вагнер за „значајна транснационална криминална организација“ и воведе санкции на нејзината светска мрежа за поддршка.
