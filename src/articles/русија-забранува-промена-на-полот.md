---
title: Русија забранува промена на полот
date: 2023-07-14T08:00:05.787Z
category: свет
featured: true
featuredImage: ../img/10-rus-zab-pol.jpg
author: Вардарски
---
Државната дума на Русија во четвртокот на пленарна седница во второ читање го усвои предлог-законот за воведување забрана за медицински интервенции за промена на полот, пренесе ТАСС.

Предлог-законот беше поднесен во мај на разгледување од пратениците од сите пет парламентарни групи, предводени од претседателот на Државната дума Вјачеслав Володин, а одобрен на прво читање во јуни. Со него се предвидува законот „за основите на заштитата на здравјето на граѓаните во Руската Федерација“ да биде дополнет со нов член кој забранува медицински интервенции, како и употреба на лекови за промена на полот.

Забраната не се однесува на медицинските интервенции за лекување на вродени аномалии и малформации, како и генетски и ендокрини заболувања поврзани со нарушено формирање на половите органи кај децата.

Државната дума исто така одобри измена на нацрт-законот, според кој браковите се сметаат за ништовни доколку еден од брачните другари го сменил полот.

Членот 16 од Семејниот законик на Руската Федерација, кој ги специфицира основите за раскинување на бракот, додава правило според кое тој може да се распушти поради внесување на промена во актот за граѓански статус во врска со промена на полот на еден од сопрузите.

Според заменик-претседателот на Комитетот за здравство на Думата, Сергеј Леонов, „бракот се поништува во сите случаи кога ќе се покаже дека брачниот другар или двојка го смениле полот“.