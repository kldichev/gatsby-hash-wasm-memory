---
title: Европскиот парламент ги намалува за половина големите пензии на
  европратениците и другите претставници на ЕУ
date: 2023-05-24T00:40:23.213Z
category: свет
featured: true
featuredImage: ../img/eu-parlament-penzii.jpg
author: Вардарски
---
Големите пензии на поранешните пратеници во Европскиот парламент се преполовуваат во обид да се спречи пропаѓањето на скапата пензиска шема и да се избегне потребата да се финансира со парите на европските даночни обврзници, пишува европското издание на „Политико“.

Повеќе од 900 луѓе, вклучително и поранешни европратеници за Брегзит и неколку актуелни еврокомесари, продолжуваат да добиваат илјадници евра месечни исплати од дополнителниот пензиски фонд на Парламентот. Но, наследната пензиска шема, која работеше две децении пред да се затвори за нови членови во 2009 година, е на пат да остане без пари до почетокот на 2025 година.

На состанокот зад затворени врати во понеделникот, највисоките пратеници на ЕУ задолжени за финансиите на институцијата се согласија да ги намалат исплатите на корисниците за 50 отсто, да ја зголемат возраста за подобност од 65 на 67 години, да го замрзнат годишното зголемување на плаќањата поврзани со инфлацијата и да поканат повеќе корисниците да прифатат еднократна понуда да се откажат од шемата.

Овој потег, преземен во понеделник, најверојатно ќе го продолжи животниот век на фондот до втората половина на 2027 година и ќе ја намали дупката од 310 милиони евра на околу 86 милиони евра. Ова ќе ја одложи конечната одлука за тоа дали да се остави шемата да пропадне или да се спаси со парите на даночните обврзници до изборите за Европскиот парламент во 2024 година.