---
title: ОН потврдија дека речиси 8.500 цивили се убиени од почетокот на војната
  во Украина
date: 2023-04-12T01:00:30.044Z
category: свет
featured: true
featuredImage: ../img/emranjasr.png.webp
author: Вардарски
---

Во руската инвазија на Украина загинаа речиси 8.500 цивили. Ова го потврди Канцеларијата на Високиот комесаријат за човекови права на Обединетите нации, цитирана од Ројтерс.

Сепак, стравувањата се дека уште илјадници смртни случаи остануваат непотврдени.

Агенцијата на ОН соопшти дека евидентирала 8.490 убиени и 14.244 ранети меѓу почетокот на војната на 24 февруари 2022 година и 9 април оваа година.

Сепак, службата долго време ги карактеризираше своите пресметки како само „врвот на ледениот брег“ поради ограничениот пристап до воените зони.

Повеќето од смртните случаи се случиле на територијата контролирана од украинската влада и нападната од руските сили. Меѓу жртвите има 3.927 лица од регионите Доњецк и Луганск, каде што се водат жестоки борби.

Во соопштението на Канцеларијата се вели дека се верува дека вистинските бројки се значително повисоки бидејќи има одложувања во добивањето информации од некои локации каде што се водат интензивни непријателства и многу извештаи се уште чекаат потврда.

Руските сили ја продолжија офанзивата во источниот украински регион Доњецк, каде што неколку градови беа силно бомбардирани.

Минатиот месец, истражно тело под мандат на ОН откри дека руските сили извршиле „недискриминирачки и прекумерни“ напади врз Украина.

Од своја страна, Москва негира дека извршила злосторства или дека цел на нејзините напади биле цивили.
