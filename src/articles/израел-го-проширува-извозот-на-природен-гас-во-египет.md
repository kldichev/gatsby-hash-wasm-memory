---
title: Израел го проширува извозот на природен гас во Египет
date: 2023-08-25T10:00:47.637Z
category: свет
featured: true
featuredImage: ../img/12-priroden-gas.jpg
author: Вардарски
---
Израел го проширува извозот на природен гас во Египет од своето морско поле Тамар.

Ова во средата го објави министерот за енергетика, Израел Кац, среде дебатата за тоа дали гасот треба да се складира за домашна употреба, објави Ројтерс.

Според него, овој чекор ќе ги зголеми приходите на државата и ќе ги зајакне дипломатските врски меѓу Израел и Египет.

Египет, кој се соочува со зголемена побарувачка за гас, забележа пад на производството помеѓу јануари и мај за 9% на годишно ниво и 12% во споредба со истиот период во 2021 година.

Израел Кац додаде дека го одобрил новиот извоз откако се уверил дека се обезбедени испораките за домашна употреба на Израел.

Во текот на изминатите 15 години, огромни полиња на гас беа откриени во близина на израелскиот брег на Средоземното Море, но владата постави ограничувања за извозот.

Во 2022 година енергетските компании во Израел произвеле 21,29 милијарди кубни метри природен гас, од кои само 9,21 биле извезени. Извозот беше во Египет и Јордан.

Египет бара улога во регионалните снабдувања со продажба на сопствен гас и реекспорт на израелски гас како течен природен гас (LNG) на Блискиот Исток, Африка и Европа.