---
title: Русија за септември закажа локални избори во анектираните украински региони
date: 2023-06-16T13:15:31.543Z
category: свет
featured: true
featuredImage: ../img/3-15-lok-izb-anekt-rus.jpg
author: Вардарски
---
Руската Централна изборна комисија закажа локални избори за 10 септември во четирите региони кои ги анектираше од Украина, јавува Ројтерс.

Овој датум се совпаѓа со гласањето во другите руски региони.

Ела Памфилова, претседателка на руската ЦИК, рече дека според руското Министерство за одбрана и Федералната служба за безбедност (ФСБ), гласањето би можело да се одржи во септември.

Русија не ги контролира целосно областите Доњецк, Луганск, Запорожје и Керсон во источна и јужна Украина, а борбите во сите четири региони продолжуваат. Окрузите треба да изберат локални гувернери во септември.

Кон крајот на септември минатата година, Русија ги прогласи регионите Доњецк, Луганск, Запорожје и Керсон за дел од сопствената територија, откако набрзина одржа референдуми во окупираните региони на Украина, кои Киев и Западот ги осудија како нелегални и принудни.

Во 2014 година, по референдумот организиран токму на таков начин, Русија ги анектираше Крим и Севастопол. Пред да ја нападне Украина на 24 февруари, рускиот претседател Владимир Путин ги призна двете „републики“ во Донбас – Доњецк и Луганск.