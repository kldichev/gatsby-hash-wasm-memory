---
title: 'Влада: Битиќи од Њујорк - Членството во ЕУ ќе го заштити животниот стандард на граѓаните и во услови на кризи и конфликти - 23 СЕПТЕМВРИ 2023'
date: 2023-09-23T10:43:47.115Z
featuredImage: ../img/vlada-banner.jpg.webp
author: Филип Поповски
category: македонија
featured: true
---
Оваа недела Обединетите нации беа политичкото средиште на светот, а една од  главните теми што доминираше во дебатите несомнено беше Руската агресија врз Украина, која покажа како разорната сила од војната лесно се прелеа во економијата на секоја држава во светот при што ниту една не беше поштедена.  Ова го изјави во Њујорк, заменик-претседателот на Владата, задолжен за економски прашања координација на економските ресори и инвестиции, Фатмир Битиќи кој учествува на годинешното 78 Генерално собрание на ОН и самитот за одржлив развој.
„Но штетите беа помали кај оние кои во својата економска структура имаа развиено одбранбен механизам на надворешни шокови, независно од тоа дали тие се предизвикани од економски, еколошки или геополитички потреси“, изјави Битиќи.
Вицепремиерот Битиќи посочи дека тој заштитен механизам се вика отпорност на економијата, а до таа отпорност, нашата македонска економија најбрзо може да дојде само преку забрзување на евроинтегративните процеси и полноправно членство во Европската унија.

„Членството во ЕУ нај напред ќе ни овозможи пристап до најголемиот единствен пазар во светот од 500 милиони потрошувачи, што ќе обезбеди разновидна база на потрошувачи на наши производи и услуги. Раширената мрежа од трговски договори, намалените трговски бариери ќе помогне да се надоместат загубите од евентуални идни шокови. Регулаторната хармонизација, конзистентните стандарди и практики во различни индустрии, може да биде уште еден извор на отпорноста на нашата економија“, рече Битиќи.
Вицепремиерот Битиќи изјави дека горенаведените се само дел од економските придобивки кои може Северна Македонија да ги добие, со кои ќе ја зајакне сопствената способност да се движи низ глобалниот економски пејзаж кој брзо се менува, и да го заштити животниот стандард на нашите граѓани и во услови на кризи и конфликти, за кои деновиве се зборуваше во Обединетите нации.
