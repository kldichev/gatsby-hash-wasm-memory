---
title: Британија ќе обучува украински пилоти, но нема борбени авиони
date: 2023-05-16T00:29:24.630Z
category: свет
featured: true
featuredImage: ../img/britanija-kje-obucuva-ukr-pioloti.jpg
author: Вардарски
---
Британскиот премиер Риши Сунак изјави дека обезбедувањето борбени авиони за Украина „не е лесно“, пишува Гардијан.

По неговиот разговор со украинскиот претседател Володимир Зеленски, тој увери дека Велика Британија ќе биде подготвена да помогне во обуката на украинските пилоти да управуваат со западните борбени авиони „релативно наскоро“.

„Ние ќе бидеме клучен дел од коалицијата на земји што ќе им ја даваат оваа поддршка на Володимир и Украина“, истакна британскиот премиер.

Тој појасни дека не се работи само за обезбедување на авиони, туку и за обука на пилоти и сета логистика што тоа ја подразбира. Според него, Велика Британија може да одигра важна улога во овој поглед.

За време на неговата посета на островот, украинскиот лидер повика на „авионска коалиција“ за помош на неговата земја.

„Денес разговаравме за борбени авиони. За нас е многу важна тема бидејќи немаме контрола над небото“, нагласи тој.

По средбата со Сунак, Зеленски рече дека е „многу позитивен“ за создавање „авионска коалиција“ во војната против Русија, а одлуката се очекува „во блиска иднина“, пренесува „Франс прес“.

Неговата посета на Лондон доаѓа во време кога во руски воздушен напад загинаа четири лица и беше погодена болница во источна Украина, и додека украинската војска подготвува долгоочекувана контраофанзива против руските сили.

Западните земји до сега се воздржуваа од обезбедување на напредни авиони за да и помогнат на Украина да ја преземе контролата над небото против Русија.

Сепак, Зеленски успеа да добие ветувања за солидни нови пакети за воена помош за време на неговите посети на Франција и Германија.

За време на неговата денешна посета на вилата на премиерот на ОК, тој доби и ветување од Сунак за стотици проектили за противвоздушна одбрана и беспилотни летала со долг дострел.

Од своја страна, Русија предупреди дека новото оружје само ќе и нанесе поголема штета на Украина и објави дека соборила крстосувачка ракета „Сторм сенка“ испратена од Британија.