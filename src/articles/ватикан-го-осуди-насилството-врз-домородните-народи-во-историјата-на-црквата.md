---
title: Ватикан го осуди насилството врз домородните народи во историјата на Црквата
date: 2023-03-30T22:21:57.321Z
category: свет
featured: true
featuredImage: ../img/itk.png.webp
author: Вардарски
---

Во четвртокот, Светата столица објави документ во кој ги осудува злосторствата извршени врз домородните народи и „не ги признава“ папските бикови од 15 век кои го одобруваат нивното ропство, пред се во Америка.

Документот се однесува на ужасните кампањи на принудни преобраќања, кои Католичката црква ги спроведе по доаѓањето на Европејците на американскиот континент.

Текстот ќе биде од особен интерес во Канада, каде меѓу крајот на 19 век и 1990-тите, околу 150.000 домородни деца биле одвоени од нивните семејства и насилно однесени во 139 интернати, главно управувани од Католичката црква, каде што децата биле лишени од сопствениот јазик и култура.

„Тие беа политички документи за да се оправда насилството“

Во документот што заеднички го објавија во четвртокот дикастериите (министерствата) за култура и за интегрален човеков развој, Светата столица споменува три папски бикови издадени во 15 век од Николај V и Александар VI.

Ватикан ги смета овие бикови за „политички документи за оправдување неморални постапки“ и оценува дека тие „никогаш не биле израз на католичката вера“.

Светата столица, исто така, признава дека папските бикови „не го одразувале адекватно еднаквото достоинство и права на домородните народи“.

Затоа, Католичката црква ги отфрла оние сфаќања кои не ги признаваат основните човекови права на домородните народи, вклучително и она што стана правно и политички познато како Доктрина за откривање.

Во документот се потврдува дека „многу христијани извршиле злосторства врз домородните народи за кои папите во многу прилики во последно време барале прошка“.

- Католичката црква, продолжува, е свесна за нивните страдања, минато и сегашно, поради конфискација на земјиштето (...) и политиката на присилна асимилација.

Благодарност до Светата столица

Во соопштението, Канадската бискупска конференција (CECC) ја изрази својата „благодарност“ до Светата столица за објавувањето на овој текст.

- Опасен е тој менталитет според кој ние сме подобри, а домородните народи не се важни. Затоа мора да работиме во оваа смисла. Мора да се вратиме назад и да поправиме се што е лошо направено, но во исто време мора да бидеме свесни дека истиот колонијализам е се уште жив, рече папата Фрањо во авионот што го користеше за враќање во Италија од Канада.
