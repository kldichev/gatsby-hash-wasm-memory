---
title: "Берлускони преку своите медиуми за болеста: Ќе победам"
date: 2023-04-07T22:47:03.808Z
category: свет
featured: true
featuredImage: ../img/pobedacekame.png.webp
author: Вардарски
---

Поранешниот италијански премиер Силвио Берлускони, кој боледува од леукемија и е хоспитализиран на интензивна нега во болница во Милано, во петокот изјави дека е тешко, но дека уште еднаш ќе се справи.

– Успеав да ја надминам стрмнината, дури и во тешки и деликатни ситуации, изјави Берлускони преку италијанскиот дневен весник Il Giornale, кој е дел од неговата медиумска империја.

86-годишниот медиумски магнат, кој од средата се наоѓа на одделот за интензивна нега во престижната болница Сан Рафаеле во Милано, мирува и добро реагира на лекувањето, изјави министерот за надворешни работи Антонио Тајани во петокот за телевизијата Раи 3.

Тајани, поранешен претседател на Европскиот парламент, е број два во партијата Форца Италија на Берлускони, која е дел од владејачката коалиција на премиерот Џорџија Мелони.

Поради својата долговечност во политиката, Берлускони го доби прекарот Бесмртниот. Тој беше реизбран во парламентот во 2022 година.

Неговите лекари објавија дека тој боледува од белодробна инфекција поврзана со хронична миеломоноцитна леукемија, од која боледувал подолго време.

На кардиолошкиот оддел во таа болница во предградието на Милано го посетија роднините на поранешниот премиер, предводени од неговиот брат и децата.

\-Подобар е од порано, подобар е, изјави долгогодишен пријател и соработник на Федел Конфалониери кој го посети во петокот.

Навивачите на фудбалскиот клуб Монца, сопственост на Берлускони, закачија транспарент на вратата од болницата: „Храбар Силвио! Монца е со тебе“.

- Утре ќе одиме на терен и поради него, бидејќи неговиот принцип е никогаш да не се предаваме, да се бориме до крај. Мораме со тој дух да излеземе на теренот, да го развеселиме со победа, изјави тренерот на Монца, Рафаеле Паладино пред натпреварот против Удинезе.

Поранешниот премиер и сенатор Матео Ренци, политичкиот ривал на Берлускони, во петокот на Твитер објави порака со поддршка: „Храбар Силвио. Те чекаме насмеани во Сенатот“.

Силвио Берлускони, еден од најбогатите луѓе на полуостровот, со богатство проценето на Форбс на 6,4 милијарди евра, во последните години се почесто е во болница.

Минатиот месец милијардерот веќе помина четири дена во истата болница, а беше пуштен пред една недела.

Берлускони влезе во политиката во 1994 година и беше премиер вкупно девет години. И покрај низата сексуални скандали и судски постапки кои го нарушија неговиот имиџ, за некои Италијанци тој сè уште е политичкиот избор.
