---
title: Шолц го поддржа новиот договор на ЕУ за мигрантите
date: 2023-06-23T19:00:35.107Z
category: свет
featured: true
featuredImage: ../img/9-solc-podr-nov-dog.jpg
author: Вардарски
---
Германскиот канцелар Олаф Шолц го бранеше договорот за суспендирање на влезот на мигрантите во Европската унија додека не се разгледаат нивните шанси за добивање азил, јавува Асошиетед прес.

Според него, постојниот договор со ЕУ е „целосно нефункционален“.

Тој им рече на пратениците во Берлин дека компромисот постигнат претходно овој месец од 27-те земји-членки по долгогодишни преговори е „историски договор“.

Групите за права го критикуваа договорот, велејќи дека мигрантите, вклучително и семејствата со деца, ќе бидат држени во кампови додека властите проверуваат дали веројатно ќе добијат заштита на бегалците во рамките на ЕУ. Деталите допрва треба да се разрешат во преговорите со Европскиот парламент, кој мора да ја одобри промената на миграциските правила на Унијата.

Шолц рече дека е свесен дека договорот е контроверзен и потсети дека сите мораат да прават компромиси, вклучително и Германија.

„Но, тоа беше правилна одлука во интерес на единството и способноста на Европа да дејствува. Беше исправна затоа што нашиот сегашен систем е целосно нефункционален“, беше категоричен тој.

Според податоците на Сојузната служба за миграција и бегалци на земјата, во периодот од јануари до мај во Германија побарале азил вкупно 135.961 лице, што е за 76,6% повеќе во однос на истиот период лани. Повеќето од нив доаѓаат од Сирија, Авганистан или Турција.

Во 2022 година, 12.945 лица на кои им беше одбиен азил беа депортирани од Германија. Сепак, според германските власти, до 31 декември 2022 година, во земјата имало 304.308 лица чии барања за азил биле одбиени, но никогаш не биле депортирани.

Причините за ова одложување се многубројни, од здравствени проблеми до бирократски пречки. Честопати потребни се години за да се донесе конечна одлука за барањето за азил, бидејќи апликантите можат да се жалат преку судовите доколку нивното барање биде одбиено.

Покрај барателите на азил, повеќе од 1 милион украински бегалци пристигнаа во Германија во 2022 година од почетокот на руската војна против нивната татковина. Сепак, украинските бегалци не мора да аплицираат за азил - веднаш им се дава право на престој во Германија.

Шолц истакна дека многу мигранти не поднесуваат барање за азил додека не стигнат во Германија, иако земјата е опкружена со други земји-членки на ЕУ кои ќе мора прво да ги регистрираат според постоечките правила на блокот.

„Оние кои имаат многу мали шанси да бидат признати како бегалци, во иднина ќе поминат низ забрзана процедура за враќање од ЕУ. Сепак, оние кои имаат добри шанси да добијат заштита во Европа бидејќи доаѓаат од воени зони или се политички прогонувани, ќе бидат регистрирани и ќе можат да влезат во ЕУ“, објасни Шолц.

Според него, новиот систем ќе го олесни товарот на Германија, која примила повеќе од 2 милиони барања за азил во изминатата деценија.

Тој нагласи дека земјите кои одбиваат да го прифатат својот дел од бегалците во иднина ќе мора да дадат финансиски придонес за трошоците што ги носат другите.