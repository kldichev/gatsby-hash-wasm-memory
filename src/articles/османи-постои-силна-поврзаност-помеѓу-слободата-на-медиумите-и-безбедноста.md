---
title: "Османи: Постои силна поврзаност помеѓу слободата на медиумите и безбедноста"
date: 2023-05-03T23:00:06.788Z
category: македонија
featured: true
featuredImage: ../img/osmlbkl.png.webp
author: Вардарски
---

Претседавачот на ОБСЕ и министер за надворешни работи, Бујар Османи, ја истакна силната поврзаност меѓу слободата на медиумите и безбедноста. Говорејќи на настанот „Може ли да има безбедност без слобода на медиумите? во организација на Канцеларијата на Претставникот на ОБСЕ за слобода на медиумите и Претседателството на Северна Македонија со ОБСЕ во Њујорк, Османи ја нагласи виталната улога на слободата на медиумите во промовирањето на мирот и безбедноста во 57-те земји учеснички.

„Целосно го поддржувам и се согласувам со мотото дека слободата на изразување е двигател за почитување на сите други човекови права. Би сакал да додадам дека слободата на изразување е витално право што го одразува нивото на демократија во секое општество“, рече Османи во своето видео обраќање по повод Светскиот ден на слободата на медиумите.

Османи ја истакна потребата од заштита на независните и плуралистички медиуми кои ја претставуваат реалноста на терен и ги информираат граѓаните. Тој исто така истакна дека вистината и безбедноста се загрозени поради воената агресија врз Украина, извршена од Руската Федерација.

Тоа предизвикува огромна неправда и страдање и ги уништува животите и егзистенцијата на милиони Украинци“, рече Османи. Тој додаде дека е неопходна заедничка акција на сите демократски лидери за заштита на новинарите и казнување на оние кои им се закануваат.

Османи го поздрави потпишувањето на заедничката Декларација од страна на претставникот на ОБСЕ за слобода на медиумите и други меѓународни организации со мандат за слобода на изразување. Декларацијата ја нагласува критичната улога на медиумите како столб на демократијата и потребата од одбрана и унапредување на слободата на медиумите за правилно функционирање на демократските општества и институции.

„Во таа насока, мотото на Претседателството на Северна Македонија со ОБСЕ е „За народот се работи“, бидејќи луѓето заслужуваат да ја знаат вистината“, рече Османи. Тој на крајот ги повика сите демократски лидери да преземат акција за заштита на новинарите и обезбедување слобода на медиумите.
