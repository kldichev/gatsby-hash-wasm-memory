---
title: "Евроинтеграцијата на Западен Балкан и членството на Бугарија во Шенген -
  главна тема на разговорите на Габриел и Радман "
date: 2023-09-11T18:50:22.761Z
category: свет
featured: true
featuredImage: ../img/ramadan-gabriel.jpg
author: Вардарски
---
<!--StartFragment-->

Членството на Бугарија во Шенген зоната и пристапувањето на земјите од Западен Балкан во ЕУ, беа меѓу главните теми на денешните средби на хрватскиот министер за надворешни и европски работи Гордан Грлиќ Радман со неговата бугарска колешка Марија Габриел, како и со претседателот на Бугарија Румен Радев.

Mинистрите се согласија дека е неопходно да се направи сè за членството во ЕУ да го задржи нивото на атрактивност неопходно како поттик за низа реформски процеси кои земјите од Западен Балкан допрва треба да ги постигнат.

\- Областа на Западен Балкан мора да ја задржиме на радарот на ЕУ, рече хрватскиот министер. - Сите земји од таа област мора да имаат европска перспектива, но мора да се инсистираа на исполнување на критериумите и принципите, додаде тој.

Тој особено се осврна на Босна и Херцеговина и Северна Македонија и изрази надеж дека БиХ ќе ги отвори преговорите со Брисел на крајот на оваа година или на почетокот на 2024 година.

\- Очекуваме сите релевантни политички фактори да го забрзаат европскиот пат на БиХ до крајот на годината. Продолжувањето на евроатлантските интеграции е клучно за стабилна и функционална БиХ, нагласи тој.

Патот на Северна Македонија, која се здоби со статус на кандидат за членство, е попречен од барањата на официјална Софија, која бара Скопје да го промени уставот и да ги признае Бугарите како етничко малцинство, пишува Хина.

\- Веруваме дека промената на Уставот на Северна Македонија мора да овозможи отворање на понатамошни преговори со ЕУ, рече шефот на хрватската дипломатија.

Одговарајќи на новинарско прашање за усогласеноста на Србија со ЕУ, хрватскиот министер рече дека земјите од Западен Балкан кои се определија за Европската Унија, мора да ги следат принципите на надворешната и безбедносната политика на Унијата. - Ова се однесува и на осудата на руската агресија и санкциите што ЕУ ги применува кон Русија поради нејзината агресија врз Украина, рече тој.

\- Значи Србија мора да ја прилагоди својата надворешна политика на заедничката надворешна и безбедносна политика на ЕУ, рече тој.

Грлиќ Радман вели дека присуството на ЕУ на Балканот е исклучително важно за да се спречи малигното влијание на трети земји, но и затоа што југоисточниот дел на Европа природно припаѓа на Европската унија.

Шефот на хрватската дипломатија додаде дека Брисел има политички механизми кои ќе ги убедат земјите од Западен Балкан како да го следат европскиот пат и политиката на ЕУ.

Што се однесува на членството на Софија во Шенген зоната, хрватскиот министер посочи дека ЗСагреб е искрен поддржувач и партнер подготвен да помогне со своето искуство.

\- Кога Бугарија ќе стане членка на Шенген, ќе има искрен застапник во Хрватска, која стана членка на почетокот на оваа година, рече министерот за надворешни и европски работи на Хрватска на на прес-конференција воСофија.

\- Двете земји имаат вековни и исклучително пријателски врски, а Хрватска ќе биде искрен партнер кој ќе помогне со своето искуство кога Софија ќе влезе во заедничката европска област на слободно движење. Двете земји имаат заедничка цел за членство во ОЕЦД и во тој процес меѓусебно ќе се поддржуваат, рече тој.

Како земји-членки на ЕУ и НАТО, Бугарија и Хрватска имаат заедничка одговорност за зајакнување на безбедноста и стабилноста на Балканот. Околу оваа позиција се обединија бугарскиот претседател Румен Радев и министерот Гурлиќ Радман кои попладнево одржаа средба, соопштија од прес-службата на претседателот на Бугарија.

Двајцата изразија задоволство од пријателските билатерални односи меѓу Бугарија и Хрватска, врз основа на блиските историски и културни врски формирани пред неколку векови. - Во последните три години трговската размена меѓу двете земји е двојно зголемена и постои потенцијал за натамошно продлабочување на економското партнерство во области од заемен интерес, рече Радев.

Радев и Грлиќ Радман ја потврдија поддршката за европската интеграција на Западен Балкан.



<!--EndFragment-->