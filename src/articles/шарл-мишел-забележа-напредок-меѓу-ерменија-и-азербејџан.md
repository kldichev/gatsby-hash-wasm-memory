---
title: Шарл Мишел забележа напредок меѓу Ерменија и Азербејџан
date: 2023-05-16T00:02:18.537Z
category: свет
featured: true
featuredImage: ../img/sesshel-napredok-az-iz.jpg
author: Вардарски
---
На повидок може да се види крајот на деценискиот конфликт меѓу Ерменија и Азербејџан, изјави претседателот на Европскиот совет Шарл Мишел по разговорите меѓу двете земји во неделата во Брисел, пишува европското издание на американскиот весник Политико.

Говорејќи на прес-конференција во Брисел по трилатералната средба со претседателот на Азербејџан Илхам Алиев и премиерот на Ерменија Никол Пашинјан, Мишел рече дека двајцата лидери „делат заедничка волја за мир во Јужен Кавказ“.

„По неодамнешните позитивни преговори одржани во САД за мировниот договор, мора да се одржи моментумот за преземање решителни чекори кон потпишување на сеопфатен мировен договор“, додаде Мишел.

Во исто време, тој објави дека двете страни „направиле јасен напредок“ во преговорите за деблокирање на транспортните врски и предложи размена на воени заробеници да се случи во наредните денови.

Мишел, исто така, ги охрабри директните разговори меѓу Баку и етничките Ерменци од Нагорно-Карабах, непризнаен отцепен регион над кој двете поранешни советски републики водеа брутална војна во 2020 година.

Во април, Азербејџан постави контролен пункт на меѓународно признатата граница, преземајќи ја контролата на единствената рута во или надвор од регионот. Иако официјалните лица велат дека овој потег е неопходен за да се запре илегалното снабдување со оружје, Ереван вели дека тоа би можело да биде преседан за „етничко чистење“ на ерменското население во Нагорно-Карабах.

Дипломатите од двете страни се состанаа во Вашингтон претходно овој месец, при што американскиот државен секретар Ентони Блинкен рече дека е постигнат „опиплив“ напредок кон мировниот договор. Нивните министри за надворешни работи се очекува повторно да се сретнат во Москва од петок.

Меѓутоа, подоцна во неделата, по разговорите со Мишел, Азербејџан ја обвини Ерменија дека отворила оган со минофрлачи од преку границата. Ереван ги негира обвинувањата. Двете страни објавија дека има жртви во жестоките престрелки долж тензичната граница во последните денови.