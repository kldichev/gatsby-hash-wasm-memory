---
title: Ерменските сепаратисти во Нагорно Карабах го положија оружјето
date: 2023-09-21T16:30:31.909Z
category: свет
featured: true
featuredImage: ../img/6-30-az-sep-oruzj.jpg
author: Вардарски
---
Ерменските сепаратистички сили во Нагорно Карабах се предадоа и денеска се согласија на прекин на огнот, јавува Ројтерс. Според договорот, потврден и од Азербејџан, сепаратистичките сили ќе се распуштат и разоружуваат, а разговорите за иднината на регионот и етничките Ерменци кои живеат таму ќе започнат во четврток.

Сепаратистите, кои владеат со самопрогласената „Република Арцах“, рекоа дека биле принудени да ги прифатат условите на Азербејџан што им ги врачиле руските мировници откако војската на Баку зазеде голем број стратешки локации.

„Властите на Република Арцах го прифаќаат предлогот на командата на рускиот мировен контингент за прекин на огнот“, се вели во соопштението на владата во регионот. „Со посредство на командата на рускиот мировен контингент лоциран во Нагорно Карабах, постигнат е договор за целосен прекин на воените дејствија од 13 часот на 20 септември 2023 година.

Азербејџан потврди дека е постигнат договор за прекин на огнот. Баку појасни дека руските мировници доставиле до Азербејџан повик од Нагорно Карабах за примирје. Условите за тоа се уште не се прецизирани.

Потсетуваме дека Азербејџан ја започна својата „антитерористичка“ операција во регионот за да го врати уставниот поредок со разоружување и насилно повлекување на ерменските воени формации таму.

Нагорно-Карабах е меѓународно признат како дел од Азербејџан. Баку побара тамошните сепаратистички политички власти да се распуштат пред да се одржат какви било разговори за иднината на регионот, кој Азербејџан сака целосно да го интегрира.

Ерменија, која вели дека не распоредила воени сили во областа и покрај тврдењата на Азербејџан, не интервенирала воено. Од своја страна, таа го обвини Баку дека се обидува да изврши етничко чистење во Нагорно-Карабах, што Азербејџан го негираше.

Не е јасно колку етнички Ерменци би одбрале да останат во областа и дали ќе има голем егзодус во Ерменија.

Воената операција на Азербејџан, во која загинаа десетици и беа ранети стотици, се соочи со остри критики од САД и некои европски земји. Според нив, проблемот требало да се реши со преговори, а дејствијата на Баку ја влошиле и онака лошата хуманитарна состојба на теренот.