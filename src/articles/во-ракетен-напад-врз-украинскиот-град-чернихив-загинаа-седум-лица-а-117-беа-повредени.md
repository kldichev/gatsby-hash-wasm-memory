---
title: Во ракетен напад врз украинскиот град Чернихив загинаа седум лица, а 117
  беа повредени
date: 2023-08-20T19:30:03.050Z
category: свет
featured: true
featuredImage: ../img/9-30-vorkt-npd.jpg
author: Вардарски
---
Седум лица загинаа, а 117 се повредени откако руска ракета погоди централен плоштад во северниот украински град Чернихив. Ова во саботата го соопшти Министерството за внатрешни работи, пренесува Ројтерс. Меѓу загинатите има и 6-годишно дете. 12 од повредените се деца, а 10 се полицајци.

Според објавата на претседателот Володимир Зеленски во Телеграма, погодени се плоштадот, театарот и политехничкиот универзитет. Тој во моментов е во работна посета на Шведска.

Неговата објава вклучува видео кое го прикажува уништувањето во центарот на градот. „Обична сабота која Русија ја претвори во ден на болка и загуба“, додаде тој.

Ова не е првпат Русија да користи проектили и беспилотни летала за да ги нападне украинските градови далеку од првите линии на фронтот.