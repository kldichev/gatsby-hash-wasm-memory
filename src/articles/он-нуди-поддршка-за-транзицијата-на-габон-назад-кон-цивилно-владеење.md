---
title: ОН нуди поддршка за транзицијата на Габон назад кон цивилно владеење
date: 2023-09-08T15:30:23.317Z
category: свет
featured: true
featuredImage: ../img/5-30-gabon-garda.jpg
author: Вардарски
---
Специјалниот претставник на генералниот секретар на ОН за Централна Африка, Абду Абари, му рекол на воениот водач на Габон, Брис Олигуи Нгуема дека институциите на ОН се подготвени да ја поддржат земјата во нејзината транзиција назад кон уставниот поредок, пренесува Ројтерс.

Потсетуваме дека воените офицери предводени од Нгуема ја презедоа власта во земјата на 30 август. Превратот стави крај на 56-годишната династичка автократија на семејството Бонго. Соборениот претседател Али Бонго е на власт од 2009 година. Тој го наследи својот татко Омар Бонго, кој владееше со земјата 42 години. На 4 септември, Нгуема положи заклетва како привремен претседател, ветувајќи слободни и фер избори, но не давајќи распоред за нивно одржување.

Претставникот на ОН Абду Абари се сретна со него во градот Либревил во средата и му кажа дека ОН ќе и помогнат на земјата. По средбата, тој за телевизијата Габон 24 коментираше дека „штом ќе биде назначена влада, нашите агенции ќе ги воспостават потребните контакти и ќе продолжат да го поддржуваат Габон“.

Пучот во Габон беше осми во последните три години во Западна и Централна Африка, иако се одвиваше многу поинаку од последниот воен удар во Нигер. За разлика од Нигер, во Габон немаше антифранцуско, проруско расположение, а генералите во Либревил изгледаат отворени за дијалог со меѓународните организации.

Централноафриканскиот регионален блок, ECCAS, во понеделникот го суспендираше членството на Габон во него, но го испрати претседателот на Централноафриканската Република Фаустин-Арчанџ Туадера како свој претставник за да се сретне со Нгуема. Туадера им кажа на новинарите дека се сретнал и со Али Бонго со дозвола на Нгуема. Тој не откри никакви детали за околностите или состојбата на Бонго, но рече дека средбата била плодна.

Бонго е во домашен притвор од државниот удар, но хунтата во соопштението во средата рече дека тој сега е слободен и може да отпатува во странство на медицински прегледи.