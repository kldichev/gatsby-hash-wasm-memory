---
title: "Тренчевска: Ќе се залагаме за еднаков пристап на лицата со попреченост
  во сите населени места во државата"
date: 2023-09-25T16:34:56.486Z
category: македонија
featured: true
featuredImage: ../img/trencevska.jpg
author: Вардарски
---
<!--StartFragment-->

Министерката за труд и социјална политика, Јованка Тренчевска, и официјално го означи почетокот на работа на сензорната соба во склоп на Центарот за лица со интелектуална и телесна попреченост во Битола. Сензорната соба, која е дел од дневниот центар, има цел да ја потпомага стимулацијата на сетилата за слух, вид, допир, мирис и воедно влијае на развојот на фината моторика. Опремувањето на собата е поддржано од страна на невладината организација „Деца од Австрија“ и компанијата „Интервокс“, кои заедно учествуваа во опремувањето.

„Уште еднаш се покажа дека заедничката работа и вклученоста на сите фактори во општеството, невладиниот сектор, бизнис-секторот и Владата преку своите институции дава најдобри резултати од кои директна придобивка имаат граѓаните“, рече Тренчевска.

Ги истакна и политиките и мерките што Владата ги донесе во изминатиот период, а се однесуваат на лицата со попреченост. Таа истакна дека со покачувањето на правото за попреченост за 14,2 % и правото за посебен додаток од 30 % директно се придонесе кон подобрување на квалитетот на живот на лицата со попреченост. Таа додаде дека покрај материјалните права, Министерството работи и на услуги и дека тоа на дело се покажува со воспоставувањето дневни центри, помош и нега во домот, лична асистенција и образовни асистенти.

На крајот, министерката посочи дека Министерството ќе продолжи да се залага за воспоставување еднаков пристап на лицата со попреченост во сите услуги во сите населени места во државата.

<!--EndFragment-->