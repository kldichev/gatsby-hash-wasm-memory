---
title: Апасиев го тужи Tалат Џафери заради политичка дискриминација, за
  нераспишување на референдум за францускиот предлог
date: 2023-05-12T01:28:37.717Z
category: македонија
featured: true
featuredImage: ../img/apasiev-tuzi-dzaferi.jpg
author: Вардарски
---
Претседателот на партијата Левица и пратеник Димитар Апасиев поднесе приватна тужба против претседателот на Собранието Талат Џафери за политичка дискриминација, се вели во соопштението на партијата Левица. Тужбата со која се бара надомест на нематеријална штета во износ од 100.000 денари е поднесена до Основниот граѓански суд Скопје преку адвокатскиот тим на Апасиев од партиската правна служба.

Тужбата доаѓа откако Комисијата за спречување и заштита од дискриминација (КСЗД) утврди дека Апасиев бил жртва на директна дискриминација кога беше одбиена неговата овластена граѓанска иницијатива за распишување референдум на државно ниво. Апасиев беше ставен во неповолна позиција во однос на другите предлагачи, велат од партијата Левица.

Според соопштението, иницијативата на Апасиев, кој беше прв потпишан предлагач, не е уредно проследена до надлежните собраниски комисии и до собранискиот пленум, за разлика од сите претходно обработени граѓански иницијативи. Од партијата Левица тврдат дека тоа претставува кршење на Законот за референдум и другите облици на непосредно изјаснување на граѓаните и Деловникот за работа на Собранието.

Апасиев веќе покрена постапка за забрана за заштита на слободите и правата пред Уставниот суд, која е во тек. Од партијата Левица најавија и дека ќе биде поведена соодветна кривична постапка за кривичното дело „Повреда на рамноправноста на граѓаните“, казниво по чл. 137 од КЗ.

Од партијата Левица се обврзаа да ја информираат јавноста за првото закажано судско рочиште во оваа нова судска постапка, за која велат дека е покрената против самоволието на собранискиот спикер.