---
title: Пожарникарите се блиску до стабилизирање на пожарот во Тенерифе
date: 2023-08-22T10:00:53.440Z
category: свет
featured: true
featuredImage: ../img/12-pozari-tfr.jpg
author: Вардарски
---
Пожарникарите во понеделникот се бореа да го локализираат големиот шумски пожар што веќе шест дена пустошеше во шумите на шпанскиот остров Тенерифе и принуди илјадници да ги евакуираат своите домови, јавува Ројтерс.

Од минатиот вторник, пожарот опустоши околу 12.800 хектари шума во националниот парк околу вулканот Теиде, највисокиот врв во Шпанија.

Напорите за гаснење на пожарот се отежнати поради тешкиот терен - составен од стрмни клисури и карпи.

„Најлошото е зад нас“, рече регионалниот лидер на Канарските Острови Фернандо Клавихо во понеделникот наутро на радио станицата Кадена СЕР.

Во неделата властите дозволија некои од 12.000 луѓе евакуирани од селата Арафо и Канделарија да се вратат во своите домови, рече Клавихо.

Клавихо додаде дека пожарот е речиси сигурно предизвикан од луѓе и рече дека полицијата работи на идентификување и фаќање на подметнувачите на пожари.

Во меѓувреме, националната метеоролошка агенција АЕМЕТ соопшти дека нов топлотен бран ќе ја погоди Шпанија во понеделник, што дополнително ќе го зголеми ризикот од шумски пожари таму.

Сепак, AEMET рече дека постои можност Тенерифе да забележи малку врнежи подоцна во понеделник.