---
title: САД даваат 1,3 милијарди долари за обнова на Украина
date: 2023-06-22T11:45:00.817Z
category: свет
featured: true
featuredImage: ../img/1-45-usa-davaat-1-3.jpg
author: Вардарски
---
САД обезбедуваат уште 1,3 милијарди долари помош за Украина. Ова го соопшти американскиот државен секретар Ентони Блинкен, цитиран од Ројтерс.

Средствата ќе бидат искористени за обновување на електричната мрежа во земјата и модернизација на нејзините пристаништа, железници и друга инфраструктура.

„Реконструкцијата значи поставување на темелите за процут на Украина како безбедна, независна земја, целосно интегрирана со Европа и поврзана со пазарите ширум светот“, рече Блинкен на Конференцијата за обнова на Украина во Лондон.

„Со поддршка на американскиот Конгрес, ќе обезбедиме преку 1,3 милијарди долари дополнителна помош за да и помогнеме на Украина да ја постигне оваа цел“, нагласи тој.

Од таа сума, 520 милиони долари ќе ѝ помогнат на Украина да ја обнови оштетената енергетска мрежа, а 657 милиони ќе бидат искористени за модернизација на нејзините гранични премини, пристаништа, железници и друга критична инфраструктура.

Планирани се околу 100 милиони долари за поддршка на дигитализацијата на украинските царини и други системи „за да се зголеми брзината и да се намали корупцијата“, а уште 35 милиони долари ќе се поддржат украинските бизниси преку финансирање и осигурување.

Блинкен рече дека новата помош доаѓа како дополнение на повеќе од 20 милијарди долари за економска и развојна помош што САД и ја обезбедија на Украина.