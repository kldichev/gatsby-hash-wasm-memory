---
title: ЕУ го продолжи до 2025 година правото на Украинците да останат во блокот
date: 2023-09-30T09:30:26.994Z
category: свет
featured: true
featuredImage: ../img/11-30-eu.jpg
author: Вардарски
---
Европската унија во четвртокот го продолжи правото на бегалците од Украина да останат во блокот за една година до март 2025 година, бидејќи војната на Русија против нивната земја продолжува, соопшти Европскиот совет.

„ЕУ ќе го поддржува украинскиот народ онолку долго колку што е потребно“, изјави шпанскиот министер за внатрешни работи Фернандо Гранде-Марласка, чија земја претседава со ЕУ.

„За да се обезбеди правна сигурност за над 4 милиони украински бегалци кои моментално живеат во ЕУ, Советот се согласи да го продолжи периодот на привремена заштита, од 4 март 2024 година до 4 март 2025 година, за луѓето кои бегаат од агресивната руска војна против Украина.

Механизмот за привремена заштита беше активиран на 4 март 2022 година - само неколку дена откако руските вооружени сили започнаа целосна инвазија на Украина - и автоматски беше продолжен за една година.

Системот обезбедува непосредна и колективна (т.е. без потреба од разгледување на индивидуални апликации) заштита за раселените лица кои не можат да се вратат во нивната земја на потекло.

Целта е да се намали притисокот врз националните системи за азил и да им се овозможи на раселените лица да уживаат хармонизирани права низ ЕУ. Овие права вклучуваат: престој, пристап до пазарот на труд и домување, медицинска помош, социјална помош, пристап до образование за децата.

Привремената заштита е итен механизам на ЕУ што се активира во исклучителни околности на масовен прилив. Директивата на ЕУ за привремена заштита беше усвоена во 2001 година по големото раселување во Европа како резултат на вооружените конфликти во Западен Балкан, особено од Босна и Херцеговина и Косово.