---
title: "Руски нобеловец: „Го познавам Гершкович, тој не е шпион“"
date: 2023-04-01T00:45:07.485Z
category: свет
featured: true
featuredImage: ../img/dsakdas9219219.png.webp
author: Вардарски
---

Рускиот новинар и добитник на Нобеловата награда денеска изјави дека не верува оти уапсениот американски новинар Еван Гершкович е шпион и изрази надеж дека наскоро ќе биде ослободен по дипломатски пат.

Дмитриј Муратов изјави за Ројтерс дека случајот против Гершкович - репортер на Вол Стрит Журнал кој се соочува со обвиненија за шпионажа кои носат до 20 години затвор - е дел од поширокиот тренд да се направи новинарството „опасна професија“ во Русија.

- Го познавам Гершкович. Го сретнав два-три пати минатата година. Знам дека постои практика да се користат новинари како шпиони, разузнавачи и 'илегалци' (непријавени шпиони) - тоа не е така, рече Муратов.
- Тој не беше еден од оние таканаречени добро маскирани оперативци - кога новинарството и новинарските акредитиви се користат како покритие за шпионажа... Гершкович не беше шпион, рече Муратов, ко-добитник на Нобеловата награда за мир во 2021 година за неговата напорите за одбрана на слободата на медиумите во Русија.

Тој ја даде изјавата пред московскиот суд, каде што се одржа затворено рочиште за случајот на Владимир Кара-Мурза, опозициски политичар кој се соочува со обвиненија за велепредавство и ширење лажни информации за вооружените сили.

Муратов го наведе и случајот со Иван Сафронов, поранешен новинар кој минатата година беше осуден на 22 години затвор.

- На секој чекор сме обвинети за шпионажа и предавство. Тоа е тренд - да се покаже дека новинарството е опасна професија, и за руските и за странските новинари, додаде тој.

Муратов беше главен уредник на независниот весник „Новаја газета“, а во изминатите две децении беше сведок на убиствата на неколку негови новинари, додека минатата година, кога Русија ја започна војната во Украина, им беа одземени работните дозволи.

Оттогаш, повеќе од 260 публикации се затворени, блокирани или остануваат без лиценца, рече тој.

- Навистина не разбирам како, со оглед на трендот и недостатокот на медиумска конкуренција, можете да ги одржите изборите што претседателот Владимир Путин ги најави за 2024 година, рече тој.
- Дали тоа значи дека продолжуваат без тешки теми, дебати, кандидатски програми? Не разбирам како тоа може да функционира“.
