---
title: Шведска очекува Финска прво да се приклучи на НАТО
date: 2023-03-15T00:14:56.094Z
category: политика
featured: true
featuredImage: ../img/v.png.webp
author: Вардарски
---

Шведската влада ги подготвува своите граѓани за тоа дека Финска прво ќе се приклучи на воено-политичкиот сојуз НАТО, а Шведска ќе може да го направи тоа дури откако Турција ќе ги отстрани постоечките пречки, бидејќи пристапот мора да биде одобрен од сите членки на алијансата.

- Се зголемуваат шансите приемот на двете северни земји во НАТО да оди одделно, изјави шведскиот премиер Улф Кристерсон на прес-конференција во вторник во Стокхолм.

Во случај прво да се ратификуваат протоколите за пристап на Финска, Шведска веќе ќе биде побезбедна бидејќи Финска е во НАТО, а не надвор, рече Кристерсон.

По руската инвазија на Украина во февруари 2022 година, Шведска и Финска одлучија да побараат прием за членство во Организацијата на Северноатлантскиот договор, со што ставија крај на долгиот период на воено неврзување.

Досега само Унгарија и Турција ја немаат ратификувано кандидатурата на двете земји, додека сите други членки веќе го направија тоа.

Анкара со месеци го блокираше пристапот поради наводното неисполнување на обврските на Шведска кон терористичките организации како што е Курдистанската работничка партија (ПКК), која е забранета во Турција.

Шведска и Финска постојано нагласуваат дека истовремено ќе влезат во НАТО. Сепак, поради турското противење, се повеќе се зборува дека Финска ќе биде првата што ќе биде примена.

Шведска е подготвена за такво сценарио, изјави Кристерсон на прес-конференција на која присуствуваше и главниот шведски преговарач со Турција, Оскар Стенстром.

Кристерсон во среда треба да отпатува за Берлин на разговори со германскиот канцелар Олаф Шолц.
