---
title: Вашингтон го повика Пекинг на дипломатија, а не на притисок врз Тајван
date: 2023-04-06T22:25:03.106Z
category: свет
featured: true
featuredImage: ../img/pusakina.png.webp
author: Вардарски
---

Пекинг треба да одлучи за патот на дипломатијата, а не притисокот врз Тајван, истакна во четвртокот портпаролот на американската дипломатија, не долго откако Кина испрати воени бродови во водите во близина на тој остров.

– Ќе продолжиме да го повикуваме Пекинг да го запре воениот, дипломатскиот и економскиот притисок врз Тајван и наместо тоа да се определи за конструктивна дипломатија, изјави пред новинарите Ведант Пател, портпарол на американскиот Стејт департмент.

Пекинг беше бесен поради средбата меѓу тајванскиот претседател Цаи Инг-вен и претседателот на Претставничкиот дом на САД Кевин Мекарти во Вашингтон во средата и најави „силен“ одговор.

Кина го смета Тајван за составен дел од својата територија и има намера да го врати под своја власт.

– И во иднина ќе работиме на тоа да ги одржуваме отворени каналите за комуникација за да спречиме каков било ризик од лоша проценка, рече Пател.

Портпаролот призна дека САД и Кина имаат различни ставови за тајванското прашање, но посочи дека двете сили успешно го решиле во изминатите 40 години.

Тајванскиот претседател Цаи Инг-вен изјави во четвртокот дека Тајван ќе ја спречи Кина да се меша во нејзините територијални води, по претходните закани на кинеските поморски власти да ги проверат патничките и товарните бродови таму.

- Додека престојувам надвор од државата, нашата служба за национална безбедност будно ја следи ситуацијата. Се погриживме нашите бродови да пловат безбедно и да ја спречиме Кина да се меша во нашите територијални води, рече Цаи во пресрет на нејзиното заминување од САД, по состанокот со претседателот на Претставничкиот дом, републиканецот Мекарти.
