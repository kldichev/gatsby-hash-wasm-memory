---
title: "СДСМ: Само Мицкоски цела недела молчи за настаните во Тетово"
date: 2023-08-16T14:23:27.594Z
category: македонија
featured: true
featuredImage: ../img/sdsm.jpg
author: Вардарски
---
<!--StartFragment-->

Само Мицкоски цела недела молчи за настаните во Тетово, порачаа денес во реакција од СДСМ, на што од ВМРО-ДПМНЕ им возвратија дека тие се власт и дека тие му дале обезбедување на косовскиот премиер Албин Курти.

\-Сите институции имаат обврска да постапуваат согласно уставот и законите. Политички квалификации за поднесените пријави од МВР се несоодветни, но целата јавност имаше прилика да види изминатиов период дека единствени коишто молчат за настаните во Тетово се Христијан Мицкоски и ДПМНЕ, рече пратеничката на СДСМ, Фаница Николоска денеска во одговор на новинарско прашање.

\-Тој не кажа ниту еден збор за тоа што не беше интонирана државната химна, зошто не беше истакнато државното знаме и со тоа се стави во целосна одбрана на неговиот коалиционен партнер. Бидејќи тие немаат што да понудат на граѓаните од реалните проблеми за решавање насочени се кон создавање на поделби и на тензии. На сите треба да им биде јасно дека времето на национализам заврши, дека тензии и поделби какви што правеа 11 години ДПМНЕ, народот повеќе нема да дозволи, рече Фаница Николоска од СДСМ.

\-СДС се власт во државата, дозволиле влез на Курти, му доделиле обезбедување за настанот, го испратиле до граница и денес држат прес конференција за скандалите кои им се случуваат за време на нивно владеење.СДС се толку изгубени во секојдневните порази и толку не можат крај со крај да врзат од неуспесите, што мораат да држат налудничави прес конференции, чија цел е поделба на општеството.\
Ова е резултат од нивните ветувања дека ќе обезбедат општество за сите, еднаквост, рамноправност и соживот. Имаме само поделби и порази за македонскиот народ и македонската држава, возвратија од ВМРО-ДПМНЕ без да кажат и овојпат став за националистичкиот настан на нивните политички партнери од БЕСА и Алтернатива.

<!--EndFragment-->