---
title: Бразил прогласи вонредна состојба поради птичји грип
date: 2023-05-24T00:42:06.801Z
category: свет
featured: true
featuredImage: ../img/pticij-grip.jpg
author: Вардарски
---
Бразил прогласи вонредна состојба за 180 дена поради првиот случај во земјата на високопатогениот вирус на птичји грип Х5Н1 кај дивите птици, јавува Ројтерс.

Според упатствата на Светската организација за здравје на животните, инфекцијата кај дивите птици не бара воведување забрани за трговија. Сепак, појавата на птичји грип во живинарска фарма обично резултира со уништување на сите птици и може да доведе до трговски ограничувања од страна на земјите увозници.

Бразил е најголемиот светски извозник на пилешко, со продажба од 9,7 милијарди долари минатата година. Досега, земјата има потврдено осум случаи на Х5Н1 кај диви птици, од кои седум во државата Еспирито Санто и еден во државата Рио де Жанеиро.

Одделот за земјоделство соопшти дека формирал оперативен центар за итни случаи за да ги координира, планира и оценува „националните акции поврзани со птичјиот грип“.

Иако главните држави за производство на месо во Бразил се на југ, владата е во состојба на готовност по потврдените случаи, бидејќи во некои земји птичјиот грип кај дивите птици последователно беше префрлен на живинарски фарми.

Акциите на бразилската BRF SA, најголемиот светски извозник на пилешко, се зголемија за 3,6 отсто пред одлуката на владата и го завршија денот во пад од 0,5 отсто.

Во текот на викендот, Министерството за здравство соопшти дека примероците од 33 сомнителни случаи на човечки птичји грип во Еспирито Санто, каде што Бразил ги потврди првите случаи кај диви птици минатата недела, биле негативни за подтипот Х5Н1.