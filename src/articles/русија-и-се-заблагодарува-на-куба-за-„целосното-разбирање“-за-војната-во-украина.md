---
title: Русија и се заблагодарува на Куба за „целосното разбирање“ за војната во
  Украина
date: 2023-04-21T22:19:58.390Z
category: свет
featured: true
featuredImage: ../img/kubaurusrs.png.webp
author: Вардарски
---

Рускиот министер за надворешни работи Сергеј Лавров се заблагодари на Куба за нејзиното „целосно разбирање“ во врска со војната во Украина, пренесува „Франс прес“.

Највисокиот руски дипломат е во посета на островската држава како дел од неговата турнеја низ латиноамериканските сојузници на Москва.

„Ние цениме дека од почетокот на специјалната воена операција, нашите кубански пријатели јасно ја покажаа својата позиција и го изразија своето целосно разбирање во нивните оценки за причините што доведоа до сегашната ситуација“, рече Лавров за време на средбата со неговиот кубански колега Бруно. Родригез.

Рускиот министер за надворешни работи, кој вчера се сретна и со кубанскиот претседател Мигел Дијаз-Канел и со неговиот претходник Раул Кастро, ги критикуваше санкциите на САД против Куба како „нелегални и нелегитимни“.

Тој истакна дека неговата земја „исто така била предмет на американски санкции многу пред актуелните настани“.

Куба е под ембарго на САД повеќе од шест децении.

За време на поранешниот претседател Доналд Трамп, кој беше на власт од 2017-2021 година, Вашингтон ги засили санкциите кои продолжија и во мандатот на Џо Бајден.

Русија доби строги санкции од Соединетите Држави, Канада и Европската унија од нејзината инвазија на Украина во февруари 2022 година.

Откако Лавров пристигна во Хавана во средата вечерта, американската амбасада во главниот град е осветлена во боите на украинското знаме.

За време на еднонеделното патување во Латинска Америка, Лавров ги посети и Бразил, Венецуела и Никарагва.
