---
title: Врховниот суд на Иран ја потврди смртната казна на германски државјанин
date: 2023-04-26T21:30:16.094Z
category: свет
featured: true
featuredImage: ../img/sdkjaskj23.png.webp
author: Вардарски
---

Врховниот суд на Иран ја потврди смртната казна на иранско-германскиот државјанин Џамшид Шармахд под обвинение за „корупција на земјата“. Ова го соопшти портпаролот на судската институција, Масуд Сетајеши, цитиран од „Ројтерс“.

Шармахд (67), кој има и американски пасош, беше осуден за вмешаност во бомбашкиот напад врз џамија во јужниот град Шираз во 2008 година, во кој загинаа 14 лица, а 300 беа повредени.

Неговото семејство остро ги отфрли обвинувањата и побара Берлин да „дејствува веднаш“ за да му го спаси животот.

Иранските судови не признаваат двојно државјанство.

Во февруари, судот го прогласи Шармахд за виновен за планирање 23 терористички напади, од кои тој успеа да изврши пет.

Обвинителите го обвинија дека остварил контакт со „функционери на ФБИ и ЦИА“ и „се обидел да контактира со израелските агенти на Мосад“.

Тој е обвинет дека ја водел групата Тондар, чија цел е да ја собори Исламската Република и е забранета како терористичка организација од страна на владата.

Како одговор на смртната казна, Германија протера двајца ирански дипломати, а Техеран возврати со протерување двајца германски дипломати.
