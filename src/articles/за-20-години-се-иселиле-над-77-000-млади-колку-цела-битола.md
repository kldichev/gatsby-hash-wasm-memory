---
title: За 20 години се иселиле над 77.000 млади, колку цела Битола
date: 2023-08-10T19:10:08.841Z
category: македонија
featured: true
featuredImage: ../img/mladi-islenuvanje.jpg
author: Вардарски
---
<!--StartFragment-->

За шест проценти се намалил бројот на младите луѓе во Македонија меѓу два пописа од 2002 до 2021. Проценките се дека над 77.000 млади лица кои се родени во државата, заминале во странство последните години. Тоа е речиси колку што има население во Битола (74.550) – вториот по големина град во земјата. Ова се наведува и во најновите анализи „Младите и пописот на населението“ и „Финансирање на младинските политики“ кои беа промовирани во рамки на конференцијата „Младински состојби и финансирање на младинските политики во Северна Македонија”, организирана од Фондацијата за демократија на Вестминстер (ВФД).

Во анализите се посочува дека земјата има сериозен проблем со младинската емиграција, задржување на младото население во државата и општото стареење на населението. Според пописот во 2002, процентот на млади од вкупниот број на население е 24 проценти, додека во 2021 е 18% – што е пад од 6 проценти. Во 2002 државата имала 480.848 млади, додека во 2021 има 326.733. Најголем тренд на иселување на младите има во општините Аеродром, Маврово и Ростуше, додека пораст од 2 проценти има само во Липково.

„За жал, младите ја напуштаат државата. Скоро 18 години не го знаевме тоа или го гледавме, а не сакавме да го видиме. Денеска ја имаме таа слика. Треба да искреираме политики и да ги спроведеме за да го сопреме овој процес на иселување на младите луѓе, да се создадат услови да сакаат да останат, тука бидејќи никој не можете да го обврзете да остане“, вели директорот на Државниот завод за статистика, Апостол Симовски.

Според него, треба да се креираат политики со кои ќе се задржат младите во земјава. Податоците меѓу двата пописи покажуваат дека населението се намалило за над 200 илјади.

„Ако се земат бројот на родени и бројот на починати лица во тие 20 години ќе видиме дека таму сепак имавме позитивен прираст и требаше да имаме поголем раст на населението. Ако ги земеме годишните податоци за децата родени во странство рапидно расте овој податок, а се намалува во земјата. Тоа покажува дека се иселуваат младите луѓе“, вели Симовски.

„Кога ги прашуваме младите зошто заминуваат од државата, вработеноста и образованието се клучните две причини, меѓутоа и општата клима во однос на тоа како функционира самата држава влијае врз мотивот еден млад човек да ја напушти на самата држава“, вели Петар Барлаковски, директор на МОФ и автор на истражувањето „Млади и попис“.

Законот за младинско учество донесен пред речиси три години предвидува дека 0,3 отсто од државниот Буџет и 0,1 отсто од буџетите на локалните самоуправи ќе одат кон политики за млади, но тие бројки не се остваруваат.

Дона Костуранова, директорка на Фондацијата за демократија на Вестминстер во земјата, укажува дека не се одвојуваат доволно средства за да се поддржат младинските политики. Покрај квалитетна работа, за да останат во земјата за младите се клучни и квалитетното образование, инфраструктурата, подобрувањето на грижата за животната средина, спортот, рекреацијата.

<!--EndFragment-->