---
title: Европска комисија со позитивни оцени за новиот Закон за Академија за
  судии и јавни обвинители
date: 2023-08-10T11:25:44.706Z
category: македонија
featured: true
featuredImage: ../img/ev-kom.jpg
author: Вардарски
---
<!--StartFragment-->

Европската комисија даде позитивни оцени во скрининг Извештајот за новиот Закон за Академија за судии и јавни обвинители, што неодамна беше усвоен во Собранието, информираат денеска од Министерството за правда.



<!--EndFragment--><!--StartFragment-->

– Ова е големо признание од меѓународната заедница што го мониторира напредокот на Република Северна Македонија. Законските измени беа иницирани од страна на министерот за правда Кренар Лога, а поддржани од пратениците од владејачкото мнозинство, откако претходно беа блокирани во Собранието. Академијата за судии и јавни обвинители останува да биде светла точка во реформскиот процес на правосудниот систем, констатираше ЕК во скрининг Извештајот за Кластер 1 „Фундаментални вредности“, се наведува во соопштението на Министерството.

Со измените, како што се посочува во соопштението, се овозможува стекнување на унифицирано уверение за завршена почетна обука за судија и јавен обвинител. Европската комисија смета дека ова претставува голема придобивка во подигање на квалитетот на селекција на најдобрите, кои се пријавени на огласите за прием во почетната обука на Академијата.

– Законот предвидува и воедначување на судската пракса преку зголемен обем на обуки на судиите во рамките на Академијата за судии и јавни обвинители, како и редефинирање на начин на полагање на приемниот и завршниот испит, врз основа на мерила и објективни критериуми за проценка на знаењата на кандидатите, пишува во соопштението.

Од Министерството за правда нагласуваат дека и во наредниот период ќе бидат максимално посветено на реформите во правосудството, владеење на правото, со цел исполнување на условите за членство во Европската Унија.

<!--EndFragment-->