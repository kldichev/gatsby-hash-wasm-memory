---
title: "Чад го протера германскиот амбасадор "
date: 2023-04-09T00:53:13.927Z
category: свет
featured: true
featuredImage: ../img/chager.png.webp
author: Вардарски
---

Владата на Чад му нареди на германскиот амбасадор да ја напушти земјата во рок од 48 часа, се вели во соопштението. Одлуката, според извори, била мотивирана од неговите коментари за одложената транзиција на Чад кон цивилно владеење по државниот удар во 2021 година, пренесува Ројтерс.

„Оваа владина одлука е мотивирана од дискурс и непочитување на дипломатските практики“, објави Министерството за комуникации на земјата на Твитер доцна во петокот.

Два владини извори во Чад во саботата изјавија дека амбасадорот Гордон Крике го критикувал одложувањето на одржувањето на изборите по државниот удар и минатогодишната одлука да се дозволи привремениот воен лидер Махамат Идрис Деби да се кандидира на изборите во 2024 година.

Германското Министерство за надворешни работи не го коментираше протерувањето на Крике, но извор запознаен со ставот на Министерството за надворешни работи рече дека потегот е „апсолутно неразбирлив“ и дека е во контакт со властите во Чад.

Воените лидери на централноафриканската држава првично ветија 18-месечен преоден период со цел одржување избори кога Деби ја презеде власта откако неговиот татко, претседателот Идрис Деби, беше убиен на бојното поле за време на конфликт со бунтовниците, ставајќи крај на долгодецениското авторитарно владеење.

Но, минатата година хунтата го продолжи рокот за две години, одложувајќи ги изборите до октомври 2024 година. Таа одлука предизвика протести во кои загинаа десетици цивили и ги загрижи регионалните сили и САД, кои предупредија да не се продолжува воената состојба.
