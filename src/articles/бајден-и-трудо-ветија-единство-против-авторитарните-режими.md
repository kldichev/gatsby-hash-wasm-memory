---
title: Бајден и Трудо ветија единство против авторитарните режими
date: 2023-03-25T01:05:49.346Z
category: свет
featured: true
featuredImage: ../img/9v9bv9miha.png.webp
author: Вардарски
---

Американскиот претседател Џо Бајден и канадскиот премиер Џастин Трудо во петокот за време на посетата на Бајден на Канада ветија дека ќе застанат обединети против авторитарните режими и ќе ја намалат сопствената зависност од другите земји за клучните суровини и полупроводници.

Канада има изобилство на минерали клучни за производство на батерии и електрични возила, но Кина моментално доминира на светскиот пазар.

- Верувам дека имаме неверојатна можност да работиме заедно, така што Канада и Соединетите Држави можат да набават и снабдуваат овде во Северна Америка се што ни е потребно за сигурни и одржливи синџири на снабдување, рече Бајден во говорот во канадскиот парламент во Отава.

– Нашиот заеднички просперитет е длабоко поврзан со нашата заедничка безбедност, додаде Бајден.

Американскиот претседател рече дека двете земји членки на НАТО „ќе ја бранат секоја педа од територијата на НАТО“.

Трудо рече дека двете земји ќе застанат рамо до рамо со Украина.

– Нашиот начин на живот истовремено се соочува со повеќе закани, посочи тој.

- Безбедносната политика е климатска политика (и тоа е) економска политика, повтори Трудо трипати во својот говор.

Бајден ја посети Отава помалку од една недела откако кинескиот претседател Си Џинпинг замина за Москва.

„Со зголемената конкуренција, вклучително и од сè понаметливата Кина, нема прашање зошто е важно сега да се свртиме еден кон друг за да изградиме северноамерикански пазар за сè, од полупроводници до батерии за соларни панели“, рече Трудо.
