---
title: Израел гаѓаше цели на Хамас; Две Израелки убиени на Западниот Брег
date: 2023-04-07T22:32:44.639Z
category: свет
featured: true
featuredImage: ../img/2zagina.png.webp
author: Вардарски
---

Израелската војска соопшти дека нападнала цели на исламистичката група Хамас во јужен Либан и ги засилила нападите во Појасот Газа, по ракетните напади врз Израел извршени од Либан во четвртокот.

Две Израелки, сестри на возраст од дваесет години од еврејската населба Ефрат, беа убиени, а нивната мајка тешко ранета во петокот во напад на окупираниот Западен Брег, по израелските воздушни напади врз Појасот Газа и јужен Либан, што придонесе за нагло зголемување на тензии на Блискиот Исток.

Нападот следи по израелските воздушни напади врз Газа и Либан, во ескалација што не е забележана во израелско-либанските односи од 2006 година.

Израел соопшти дека ги гаѓал позициите на палестинското движење Хамас во Газа и Либан, како одговор на истрелувањето на десетици ракети на негова територија.

Оваа ескалација следи по насилниот упад на израелските сили во џамијата Ал Акса во Ерусалим во средата, што беше осудено од многу земји ширум светот. Хамас, кој е на власт во Појасот Газа, го осуди злосторството без преседан на Израел во постот Рамазан. Израелската полиција упадна во Ал Акса, третото најсвето место во исламот, за да ги исели Палестинците кои се забарикадираа таму.

Израелскиот премиер Бенјамин Нетанјаху рече дека израелските сили морале да дејствуваат за да го вратат редот.

Израел: Либан е одговорен за нападите

– Израелските одбранбени сили нема да дозволат терористичката организација Хамас да дејствува од Либан и да ја сметаат државата Либан одговорна за каков било насочен оган што доаѓа од нејзина територија, се вели во соопштението на израелската армија.

Силни експлозии се слушнаа во регионот Тир во јужен Либан. Жител на палестинскиот бегалски камп Рачидије во близина на Тир, Абу Ахмад, изјави за АФП дека најмалку две гранати паднале во близина на кампот.

Израелските воздушни напади врз Газа почнаа пред полноќ.

Во меѓувреме, се огласија и Привремените сили на Обединетите нации (УНИФИЛ) распоредени во јужен Либан како тампон меѓу двете земји кои тврдат дека Либан и Израел не сакаат војна.

Мировниците ги повикаа сите страни да престанат со сите дејствија од двете страни на границата, по израелските напади во петокот во зори како одговор на ракетите истрелани кон Израел од либанска територија.

Нападите беа извршени во 4:30 часот по израелско време во јужен Либан и Газа, се вели во военото соопштение.

Во четвртокот, на денот на Пасхата, од Либан беа истрелани околу 30 ракети кон Израел, при што беше повредено едно лице. Израелската армија веднаш го обвини Хамас за нападите.
