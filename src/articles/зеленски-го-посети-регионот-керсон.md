---
title: Зеленски го посети регионот Керсон
date: 2023-06-09T08:45:59.729Z
category: свет
featured: true
featuredImage: ../img/10-45-zel-poseti-hers-olbl.jpg
author: Вардарски
---
Украинскиот претседател Володимир Зеленски во четвртокот пристигна во регионот Херсон погоден од поплавите за да ја процени работата на властите за справување со штетите предизвикани од уривањето на браната, јавува Асошиетед прес.

Украинскиот лидер на својот профил на Телеграм напиша дека помага да се проценат напорите за евакуација на цивили, да се обезбеди вода за пиење и друга поддршка и да се ограничи огромната еколошка штета.

Зеленски, исто така, ја објави можноста за финансирање за помош на жителите и бизнисите оштетени или уништени од надојдените води.

Во меѓувреме, назначениот од Кремљ градоначалникот на Нова Каховка, град окупиран од Русија на 5 километри од урнатата хидроелектрична брана Каховка, на руската државна телевизија во четвртокот изјави дека пет од седумте локални жители кои беа пријавени за исчезнати по пробивањето на браната, починале. Останатите две лица се пронајдени и се работи на нивна евакуација, додаде Владимир Леонтиев.

Најмалку 4.000 луѓе се евакуирани од страната на реката Днепар под контрола на Русија и Украина, која стана дел од линијата на фронтот меѓу руските и украинските сили во повеќе од 15-месечната војна, соопштија официјални лица.

Вистинските размери на катастрофата допрва ќе се откриваат во област каде што живееле повеќе од 60.000 луѓе.

Околу 600 квадратни километри од областа Керсон во јужна Украина се под вода по уништувањето на хидроцентралата Каховка. Ова го изјави регионалниот гувернер, цитиран од Ројтерс.

Гувернерот Александар Прокудин истакна дека 68 отсто од поплавената територија е на левиот брег на реката Днепар, окупирана од Русија. Просечното ниво на водата во регионот Керсон е 5,61 метри, објасни тој.