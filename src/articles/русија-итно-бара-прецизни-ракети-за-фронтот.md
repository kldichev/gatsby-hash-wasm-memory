---
title: Русија итно бара прецизни ракети за фронтот
date: 2023-05-03T11:49:47.119Z
category: свет
featured: true
featuredImage: ../img/sdkjsnarurs.png.webp
author: Вардарски
---

Русија силно ја погодува Украина на сите линии на фронтот, но снабдувањето со оружје е од клучно значење за да се обезбеди успех на нејзината „специјална воена операција“. Ова го изјави рускиот министер за одбрана Сергеј Шојгу, цитиран од Ројтерс.
На состанокот со високиот воен персонал, тој истакна дека руските сили се ангажирани во борбени операции „по целата линија на контакт“ и се борат не само со Украина, туку и со „невидена воена помош од Западот“.

Сепак, Шојгу истакна дека Русија успешно ги нападнала украинските магацини каде што се складира оружјето доставено од Запад.

Тој рече дека Москва презела чекори за зголемување на производството на оружје за војната и нагласи дека успехот на руските сили на бојното поле во голема мера зависи од навременото надополнување на залихите на оружје и на другата воена опрема.

„Раководството на државата им постави задача на одбранбените претпријатија за краток временски период да го зголемат темпото и обемот на производството“, посочи министерот.

Шојгу увери дека армијата ја има целата муниција што и е потребна за бојното поле оваа година, но го повика големиот производител на оружје итно да го удвои производството на ракети со висока прецизност.

Во последните денови Русија уби и рани десетици луѓе во најголемите напади против Украина во последните неколку недели.

Вчера основачот на приватната воена компанија Вагнер, Евгениј Пригожин, чии борци го предводеа нападот Бахмут, повторно го обвини Министерството за одбрана дека не доставува доволно муниција за неговите сили.

Пригожин посочи дека му требаат 300 тони артилериска муниција дневно, но добивал само 1/3 од неа.
