---
title: Воената хунта го враќа Нигер во цивилна управа во рок од три години
date: 2023-08-21T11:00:30.731Z
category: свет
featured: true
featuredImage: ../img/1-veonata-hunta-nig.jpg
author: Вардарски
---
Воената хунта на Нигер ќе ја врати земјата под цивилна управа во рок од три години. Ова го вети лидерот на хунтата, генерал Абдурахман Циани, во изјава за државната телевизија, пренесе Еуроњуз.

Условите за транзицијата ќе бидат решени во рок од 30 дена во дијалогот што ќе го организира воената хунта. Генералот Абдурахман Циани не даде повеќе детали за планот.

„Убеден сум дека ќе работиме заедно за да најдеме излез од кризата, во интерес на сите“, рече Чиани.

На 10 август, блокот на западноафриканските држави ECOWAS нареди распоредување на „резервни сили“ за да се врати уставното владеење во Нигер. Во петокот, комесарот за мир и безбедност на ECOWAS, Абдел-Фату Муса, рече дека 11 од 15-те земји-членки се согласиле да ги подготват трупите за воена интервенција.

Повеќето од земјите-членки се подготвени да придонесат за заедничките сили, со исклучок на оние кои се исто така под воена управа - Мали, Буркина Фасо, Гвинеја и Зеленортските Острови.

Абдел-Фату Муса најави дека блокот нема да толерира повеќе воени удари во регионот.

Во меѓувреме, дипломатските напори продолжуваат. Специјалниот пратеник на ОН за Западна Африка и Сахел, Леонардо Сантос Симао, се состана со премиерот на хунтата Али Махамане Ламине Зеине на 19-ти август.

Вчера, Економската заедница на западноафриканските држави (ECOWAS) објави дека е договорен датум за можна воена интервенција за враќање на демократијата во Нигер доколку дипломатските напори не успеат.

Заедницата исто така нагласи дека нема да водат бесконечен дијалог со воената хунта во земјата.

Со оваа одлука заврши дводневниот состанок на началниците на западноафриканската армија во главниот град на Гана, Акра. ECOWAS рече дека таквата акција ќе биде последно средство.