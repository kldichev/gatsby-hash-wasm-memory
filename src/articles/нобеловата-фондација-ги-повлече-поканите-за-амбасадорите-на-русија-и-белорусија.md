---
title: Нобеловата фондација ги повлече поканите за амбасадорите на Русија и Белорусија
date: 2023-09-04T15:40:09.098Z
category: свет
featured: true
featuredImage: ../img/nobelova-fondacija.jpg
author: Вардарски
---
Нобеловата фондација ги повлече поканите до амбасадорите на Русија, Белорусија и Иран на банкетот во Стокхолм по повод доделувањето на Нобеловите награди, јавува рускиот сервис на Би-Би-Си.

Во соопштението на организацијата се наведува дека одлуката на фондот да ги покани на церемонијата претставници на сите земји чии дипломатски претставништва се претставени во Шведска и Норвешка предизвика бурни реакции во јавноста.

Фондот беше критикуван во Украина, во Шведска лидерите на три политички партии изјавија дека ќе го бојкотираат банкетот доколку не биде повлечена поканата до амбасадорите на тие земји. Непосредно пред објавувањето на повлекувањето на поканите, шведското кралско семејство соопшти дека кралот сè уште размислува колку е соодветно тој да биде на настанот со такви гости, а самата покана беше наречена изненадувачка.

Официјалниот претставник на украинското МНР веќе ја нарече победа на човештвото одлуката за откажување на поканите до амбасадорите на овие три земји.

Во Норвешка, каде што се доделува Нобеловата награда за мир, сè уште важат поканите за сите амбасадори, вклучувајќи го и рускиот, се вели во соопштението на Нобеловата фондација.

Претходно Фондот соопшти дека се обидуваат да привлечат дури и луѓе кои не ги делат вредностите на Нобеловата награда, па амбасадорите на Русија, Белорусија и Иран добија покани.

Минатата година Нобеловата фондација објави дека нема да бидат поканети амбасадорите на Русија и Белорусија поради руската агресија врз Украина. Иран, исто така, не беше поканет минатата година.