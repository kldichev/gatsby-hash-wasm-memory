---
title: Затворениците зеле како заложници 57 чувари и полицајци во Еквадор
date: 2023-09-05T15:00:25.897Z
category: свет
featured: true
featuredImage: ../img/5-zatvor.jpg
author: Вардарски
---
Затворениците во затворот во Куенка, Еквадор, држат како заложници 50 чувари и седум полицајци, пренесува „Франс прес“.

Загрижени сме за безбедноста на нашите вработени, изјави министерот за внатрешни работи Хуан Запата на прес-конференција во главниот град Кито.

Масовното земање заложници се случи еден ден откако стотици војници и полицајци спроведоа операција за потрага по оружје, муниција и експлозиви во еден од главните затвори во земјата, во градот Латакунга на Андите.

Канцеларијата на државните затвори соопшти дека земање заложници било како одмазда за таа операција. Сепак, еквадорските власти подоцна соопштија дека ова е во знак на протест против префрлањето на затворениците во други затвори.

Еквадорските затвори се место на крвави пресметки меѓу ривалските банди поврзани со колумбиските и мексиканските картели. Од 2021 година, повеќе од 430 затвореници загинале во вакви немири.

Земјата - до пред неколку години мирен јужноамерикански рај сместен помеѓу најголемите светски производители на кокаин - Колумбија и Перу - неодамна беше зафатена од бран насилство бидејќи самата стана центар за трговија со дрога.