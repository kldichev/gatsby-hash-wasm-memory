---
title: "Амбасада на САД кон Додик: Нема мирно да го гледаме вашиот сепаратизам"
date: 2023-04-11T23:34:49.969Z
category: свет
featured: true
featuredImage: ../img/sadusbih.png.webp
author: Вардарски
---

САД се решени да го заштитат територијалниот интегритет на Босна и Херцеговина и нема да стојат настрана доколку лидерот на босанските Срби Милорад Додик се обиде да и се закани, е пораката што ја испратија од американската амбасада во Сараево откако претседателот на РС повторно се закани претходно во денот со отцепувањето на тој ентитет.

Потсетувајќи на одредбите од Дејтонскиот договор, кој јасно дефинираше дека ентитетите немаат право да се отцепат од државата Босна и Херцеговина, американската амбасада го предупреди Додик дека сепаратистичките дејствија само ќе доведат до нови конфликти.

САД нема да стојат настрана доколку Милорад Додик работи на поттикнување нов конфликт во Босна и Херцеговина, се вели во соопштението.

Тие објаснија дека тоа значи дека САД ќе го заштитат територијалниот интегритет, суверенитет и мултиетничкиот карактер на Босна и Херцеговина, а на Додик му порачаа дека неговата реторика и закани се само обид да се оттргне вниманието од вистинските проблеми со кои се соочуваат граѓаните на РС.

Претходно денеска Додик најави дека тој и сите српски функционери во Босна и Херцеговина ќе ги прекинат сите контакти со претставниците на НАТО, а американската амбасада сега го потсети дека членството во Алијансата е цел наведена во законот за одбрана на Босна и Херцеговина, а дека овој закон не може да биде еднострано суспендиран.

Вербалниот конфликт меѓу Додик и американската дипломатија ескалираше во изминатите месеци, а тој денеска уште еднаш го навреди американскиот амбасадор Мајкл Марфи, велејќи дека води „смрдлива политика“.

Поради сецесионистичките закани, Додик е под санкции на САД од 2017 година, а Вашингтон потоа дополнително ги заостри со прогласување на лидерот на босанските Срби за личност вмешана во корупција. Нему му е забрането да патува во САД, а на американските државјани им е забрането да прават бизнис со него.
