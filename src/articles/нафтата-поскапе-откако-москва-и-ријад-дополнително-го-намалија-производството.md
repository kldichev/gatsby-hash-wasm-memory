---
title: Нафтата поскапе откако Москва и Ријад дополнително го намалија производството
date: 2023-07-04T05:00:57.656Z
category: свет
featured: true
featuredImage: ../img/7-naftata-poskp-otk-mos.jpg
author: Вардарски
---
Саудиска Арабија и Русија, најголемите светски извозници на нафта, ги продлабочија намалувањата на производството на нафта, што ја зголеми нејзината цена, пишува Ројтерс.

Овој потег дојде и покрај загриженоста за глобалното економско забавување и можното дополнително зголемување на каматните стапки од страна на Федералните резерви на САД.

Ријад рече дека ќе го продолжи за уште еден месец своето доброволно намалување на производството на нафта на еден милион барели дневно, прецизирајќи дека мерката може да биде продолжена и по август.

Набргу откако одлуката на Саудиска Арабија стана јасна, рускиот вицепремиер Александар Новак најави дека во август Москва ќе го намали извозот на нафта за 500.000 барели дневно.

Намалувањата изнесуваат 1,5% од глобалната понуда и ја доведуваат вкупната ветена од ОПЕК + на 5,16 милиони барели дневно.

ОПЕК + веќе воведе намалувања за 3,66 милиони барели дневно, што е 3,6 отсто од глобалната побарувачка. Од нив, 2 милиони барели дневно беа договорени минатата година, а преостанатите доброволни намалувања од 1,66 милиони барели дневно беа договорени во април и продолжени до декември 2024 година.

Цените на нафтата пораснаа по веста за намалувањата, при што нафтата од типот „брент“ поскапе за 89 центи на 76,30 долари за барел.

ОПЕК+, кој ги обединува Организацијата на земјите извознички на нафта (ОПЕК) и сојузниците предводени од Русија, испумпува околу 40% од светската сурова нафта.

Од ноември минатата година, организацијата ги намалува испораките за да ги зголеми цените поради послабата кинеска побарувачка и зголемената понуда во САД. Досега, сепак, не можеше значително да ги помести од опсегот од 70-80 долари за барел.

„Производството на кралството за месец август 2023 година ќе биде приближно 9 милиони барели дневно“, соопшти Министерството за енергетика на арапската земја.

Претходно овој месец, Саудиска Арабија, која е де факто лидер на ОПЕК, вети дека ќе направи драстично намалување на производството во јули, како додаток на поширокиот договор на ОПЕК + за ограничување на понудата до 2024 година. Тоа е затоа што организацијата се обидува да ги зголеми ниските цени на суровините .

„Ова дополнително доброволно намалување е воведено за да се засилат мерките на претпазливост преземени од земјите на ОПЕК + со цел да се одржи стабилноста и рамнотежата на нафтените пазари“, објасни извор од Ријад.

Русија, вториот најголем извозник на нафта во светот по Саудиска Арабија, веќе вети дека ќе го намали производството за 500.000 барели дневно на 9,5 милиони барели дневно од март до крајот на годината.