---
title: Русија возвраќа со конкретни акции со дронови
date: 2023-05-05T22:06:08.448Z
category: свет
featured: true
featuredImage: ../img/lalavorivdas.png.webp
author: Вардарски
---

Инцидентот со дрон против Кремљ е „непријателски чин“ и Русија ќе одговори со „конкретни акции“. Ова го изјави рускиот министер за надворешни работи Сергеј Лавров, цитиран од Ројтерс.

„Ова беше јасно непријателски чин. Јасно е дека терористите во Киев не можеа да го изведат без знаење на нивните господари“, нагласи тој на прес-конференција во Индија.

„Нема да одговориме со разговори за casus belli или не, ќе одговориме со конкретни акции“, увери Лавров.

Casus belli е латински термин за акција што ја оправдува војната. Војната на Русија во Украина сега е во својот 15-ти месец, иако Москва продолжува да ја нарекува „специјална воена операција“.

Русија ја обвини Украина дека извршила напад со дрон врз Кремљ во обид да го убие претседателот Владимир Путин. Еден ден откако ја обвини Украина за „терористички напад“, Кремљ го префрли фокусот на САД, велејќи дека тие го наредиле нападот.

Украина од своја страна ги отфрли обвинувањата упатени против неа, а Белата куќа ги отфрли руските „лаги“.

Русија се повеќе вели дека ги смета Соединетите Држави за директен учесник во војната во Украина, со намера да и нанесат „стратешки пораз“ на Москва.

САД ги отфрлаат обвинувањата и велат дека ја вооружуваат Украина за да се одбрани од инвазијата на руските сили и да ја врати територијата што Москва незаконски ја зазеде за време на војната.

Путин не бил во Кремљ за време на нападот, а безбедносните аналитичари ја отфрлија идејата дека инцидентот е сериозен обид за атентат.

Но, Русија рече дека го задржува правото да возврати, а цврстите поддржувачи на Путин, како што е поранешниот претседател Дмитриј Медведев, рекоа дека сега е време „физички да се елиминира“ украинскиот претседател Володимир Зеленски.
