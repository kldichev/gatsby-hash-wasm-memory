---
title: Ердоган уверен дека ќе го убеди Путин за договорот за жито
date: 2023-07-22T11:00:29.098Z
category: свет
featured: true
featuredImage: ../img/1-erdogan-putin.jpg
author: Вардарски
---
Турскиот претседател Реџеп Таип Ердоган изјави дека неговите планирани разговори со рускиот лидер Владимир Путин би можеле да доведат до обновување на договорот за жито, пренесува Ројтерс.

Тој ги повика западните земји да ги разгледаат барањата на Русија.

„Прекинувањето на Црноморската иницијатива за извоз на жито ќе има низа последици, кои се движат од зголемување на глобалните цени на храната до недостиг во одредени региони, што потенцијално ќе доведе до нови бранови на миграција“, предупреди Ердоган при враќањето од посетата на земјите од Персискиот залив и Северен Кипар.

„Уверен сум дека откако ќе разговараме за ова прашање темелно со претседателот Путин, можеме да обезбедиме продолжување на овој хуманитарен напор“, посочи тој.

Во понеделникот, Русија објави дека го прекинува учеството во договорот за жито во Црното Море и ги откажа гаранциите за безбедно превоз. Оттогаш, ниту еден брод не отплови од украинските пристаништа. Веста веднаш предизвика силен скок на фјучерси на пченица со кои се тргува на берзата во Чикаго.

Москва соопшти дека ќе се врати на договорот само доколку се исполнат нејзините барања за олеснување на сопствениот извоз на храна и ѓубрива на светските пазари. Западните земји тврдат дека Русија немала проблеми со продажбата на храна - нешто што не спаѓа под финансиски санкции.

„Свесни сме дека претседателот Путин има одредени очекувања и од западните земји и исклучително е важно тие да преземат акција во овој поглед“, нагласи Ердоган.

Денеска Русија четврти ден по ред започна воздушни напади врз украинските објекти за извоз на храна и спроведе воени вежби во Црното Море. Според Западот, ова е обид на Москва да избега од санкциите заканувајќи се со глобална прехранбена криза.

Ердоган повторно изрази надеж дека Путин ќе ја посети Турција во август.

Верувам дека без одложување на процесот ќе обезбедиме продолжување на Црноморската иницијатива за жито, истакна тој.

Иницијативата за црноморско жито, склучена меѓу Русија и Украина, со посредство на ОН и Турција во јули 2022 година, имаше за цел да спречи глобална прехранбена криза со тоа што ќе дозволи украинското жито, блокирано од руската инвазија, безбедно да се извезува преку пристаништата на Црното Море.