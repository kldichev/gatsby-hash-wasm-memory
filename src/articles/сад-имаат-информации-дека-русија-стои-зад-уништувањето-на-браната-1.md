---
title: САД имаат информации дека Русија стои зад уништувањето на браната
date: 2023-06-07T11:00:46.672Z
category: свет
featured: true
featuredImage: ../img/1-sad-imat-inf-brana.jpg
author: Вардарски
---
Разузнавањето на американската влада укажува дека Москва најверојатно стои зад неодамнешното гранатирање на браната Каховка, објави во вторникот NBC News, цитирајќи двајца американски официјални лица и еден западен функционер запознаени со ова прашање.

Според NBC, администрацијата на Бајден работи на декласификација на некои од информациите поврзани со инцидентот, надевајќи се дека ќе ги објави многу брзо.

Западниот извор рече дека иако се уште се проценува точниот мотив зад ударот, се претпоставува дека уништувањето на браната ќе им отежне на украинските војници да ја преминат реката.

Координаторот за стратешки комуникации на Советот за национална безбедност на Белата куќа, Џон Кирби, во вторникот за време на редовниот брифинг со новинарите истакна дека Вашингтон сè уште не може „убедливо“ да каже дека Москва стои зад експлозијата на браната.

Тој истакна дека САД „многу внимателно“ го следат влијанието на уништувањето. Кирби објасни дека САД сè уште ги оценуваат извештаите во кои се тврди дека Русија е одговорна за инцидентот и дека „работат со Украинците за да соберат повеќе информации“.

Сè уште е „премногу рано“ да се каже како овој настан ќе влијае на контраофанзивните операции на Украина.

Сегашниот „непосреден фокус“ ​​е на „сите Украинци чии животи, градови и села се погодени од поплавите“.

Руското Министерство за надворешни работи во вторник ја обвини Украина дека стои зад уништувањето на браната Каховка, велејќи дека тоа е дел од „терористичкиот“ чин однапред планиран од Киев.

„Тоа беше планирано однапред и намерно од режимот во Киев за воени цели како дел од таканаречената контраофанзива на вооружените сили на Украина“, соопшти руското Министерство за надворешни работи. „Руската страна иницираше разгледување на ова злосторство на режимот во Киев во Советот за безбедност на ОН“, додаваат од Министерството.

Се вели дека уништувањето на браната предизвикало непоправлива штета на хидроцентралата Каховка на реката Днепар.