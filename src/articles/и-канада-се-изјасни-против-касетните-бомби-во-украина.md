---
title: И Канада се изјасни против касетните бомби во Украина
date: 2023-07-09T10:30:50.948Z
category: свет
featured: true
featuredImage: ../img/12-30-i-kanada-se-objavi.jpg
author: Вардарски
---
Канада се противи на употребата на касетна муниција што Вашингтон вети дека ќе и ја даде на Украина за нејзината контраофанзива против окупаторските руски сили. Отава во саботата ја повтори својата посветеност на Договорот од Осло, кој го забранува контроверзното оружје.

„Ние не ја поддржуваме употребата на касетна муниција и сме посветени на ставање крај на ефектите што ги има касетната муниција врз цивилите - особено децата“, се вели во соопштението на канадската влада. Канада е целосно усогласена со Конвенцијата и ние сериозно ја сфаќаме нашата обврска според Конвенцијата да го промовираме нејзиното универзално прифаќање“, се вели во соопштението на федералната влада.

Либералната влада на премиерот Џастин Трудо е еден од најголемите поддржувачи на Украина и од минатата година има обезбедено милијарди долари финансиска, воена, хуманитарна и друга помош.

Потсетуваме дека и Шпанија не го поддржа испраќањето. Ова го соопшти шпанскиот министер за одбрана.

Касетната муниција е забранета од повеќе од 100 земји, вклучително и Шпанија. Тие обично ослободуваат голем број помали бомби кои можат неселективно да убијат на широк простор. Оние кои не можат да експлодираат претставуваат опасност со децении.

Маргарит Роблес истакна дека Шпанија има цврста посветеност дека одредени оружја и бомби не можат да бидат испорачани под никакви околности. Не за касетните бомби и „да“ за правната одбрана на Украина, прецизира таа.

Според неа, одлуката за испраќање касетни бомби била одлука на американската влада, а не на НАТО, чиј член е Шпанија.

Русија, Украина и САД ја немаат потпишано Конвенцијата за касетна муниција, која забранува нивно производство, складирање, употреба и пренос.

Германија, од своја страна, се спротивстави на оваа идеја.

САД одлучија да и обезбедат касетна муниција на Украина.

Очекувано, Киев ја поздрави одлуката, додека Москва ја осуди.

Одлуката на САД да го снабдат режимот во Киев со касетна муниција е манифестација на агресивен курс насочен кон продолжување на конфликтот во Украина. Ова го изјави во коментар портпаролката на руското МНР, Марија Захарова.

Украинскиот министер за одбрана Олексеј Резников истакна дека тоа ќе помогне да се деокупира украинската територија и вети дека муницијата нема да се користи во Русија.

Генералниот секретар на ОН Антонио Гутереш го изрази своето противење САД да испратат касетна муниција во Украина.

Сепак, генералниот секретар на НАТО Јенс Столтенберг рече дека секоја земја членка одлучува за себе.