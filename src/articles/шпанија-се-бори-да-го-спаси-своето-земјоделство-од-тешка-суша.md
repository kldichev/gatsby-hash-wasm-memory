---
title: Шпанија се бори да го спаси своето земјоделство од тешка суша
date: 2023-04-27T20:56:11.105Z
category: свет
featured: true
featuredImage: ../img/kjdskjdjsk3223.png.webp
author: Вардарски
---

Шпанија бара итни средства од Европската унија за поддршка на земјоделците и сточарите поради екстремната суша во земјата, јавува Асошиејтед прес.

Министерот за земјоделство Луис Планас во понеделникот испрати писмо до европскиот комесар за земјоделство Јануш Војчеховски во кое бара помош за 890.000 фарми во Шпанија.

Тој посочи дека предлага да се земат средствата од кризната резерва на ЕУ, дизајнирана да одговори на нарушувањата на земјоделските пазари во блокот и од неискористените фондови за рурален развој.

„Има суша, има високи температури, но тие се многу посилни во случајот со Пиринејскиот Полуостров“, истакна Планас по состанокот на владата и нагласи дека доделувањето итна финансиска помош е „од исклучително значење“.

Шпанија минатата година веќе доби 64,5 милиони евра од кризната резерва на Заедничката земјоделска политика на ЕУ за да се справи со зголемените трошоци за суровините поврзани со руската инвазија на Украина. Сепак, петте последователни години суша во некои области во земјата ја влошија и онака тешката состојба.

Според податоците на Министерството за еколошка транзиција, на 27 отсто од територијата на Шпанија е прогласена „вонредна состојба“ или „аларм за суша“, а резервите на вода се на 50 отсто од националниот капацитет.

Во најважниот земјоделски регион на Шпанија - Андалузија, ситуацијата е многу потешка. Реката Гвадалкивир има 24,8% од нејзиниот капацитет, а водата за наводнување за земјоделците во областа е намалена во некои случаи и до 90%.

Шпанија е најголемиот светски извозник на маслиново масло и важен производител на овошје и зеленчук. Сушата веќе ги турна цените на шпанското маслиново масло на рекордно ниво.

Министерот за земјоделство додаде дека тој исто така побарал од ЕУ повисока аванс пред следната сезона и повика на „флексибилност“ во исполнувањето на строгите барања на земјоделската политика на блокот. Владата најави и намалување на даноците од 1,8 милијарди евра за погодените земјоделци.

Шпанската државна метеоролошка агенција предвидува дека температурите во земјата дополнително ќе се зголемат кон крајот на неделата и ќе достигнат вредности поблиски до просекот за јули од оние типични за крајот на април.

2022 година беше шестата најсушна година во Шпанија - и најтопла од 1961 година.

Некои земјоделци оваа година воопшто нема да засадат одредени култури, знаејќи дека посевот едноставно ќе се исуши.

Едуардо Вера Кануто, земјоделец на ориз во регионот на Севиља, призна дека ситуацијата е „алармантна“.

„Нема да можеме да сееме ориз. Имавме пет сезони и ова ќе биде шесто, со многу тешкотии. Минатата година посеавме само 30% од земјата поради водата на која ни следува“, објасни тој.
