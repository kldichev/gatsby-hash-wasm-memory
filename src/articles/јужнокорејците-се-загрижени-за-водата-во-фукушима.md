---
title: Јужнокорејците се загрижени за водата во Фукушима
date: 2023-09-05T17:30:42.607Z
category: свет
featured: true
featuredImage: ../img/7-30-juz-korejcite.jpg
author: Вардарски
---
Мнозинството Јужнокорејци се загрижени поради испуштањето на пречистената радиоактивна вода на Јапонија од нуклеарната централа Фукушима во морето и покрај напорите на нивната влада да ги смири стравувањата, покажа истражувањето цитирано од Ројтерс.

Јапонија тврди дека водата од уништената нуклеарна централа е безбедна и почнала да ја испушта во Тихиот Океан на 24 август и покрај приговорите дома и во странство, особено од Кина, најголемиот трговски партнер на Јапонија, која ја забрани јапонската морска храна.

Јужнокорејската влада, сепак, рече дека не гледа научен проблем со испуштањето вода, но нагласи дека не го одобрува тоа и го забрани увозот на морска храна од водите кај Фукушима, северно од Токио.

Претседателот Јун Сук-Јол водеше кампања за олеснување на јавната вознемиреност и промовирање на потрошувачката на морска храна. Во четвртокот, тој посети голем рибен пазар за да пазари и да руча.

И покрај овие напори, јужнокорејските еколошки групи и многу членови на јавноста се вознемирени, при што рејтингот на неодобрување на Јун се искачи на највисокото ниво во последните неколку месеци, според истражувањето цитирано од Ројтерс.

„Половина од оние кои се идентификуваат како конзервативни и провладини...исто така изразија загриженост“, рече Галуп Кореја.

Оценките за неодобрување на Јун се искачија на 59%, за два процентни поени повеќе од пред една недела, на највисоко ниво во последните 16 недели.

Јун вети 80 милијарди вони (60,6 милиони долари) оваа година за да ја промовира потрошувачката на морска храна и вети дека ќе ги спречи, како што рече, „лажните вести“ за испуштањето на водата во Фукушима.