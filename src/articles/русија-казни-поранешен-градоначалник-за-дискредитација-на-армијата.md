---
title: Русија казни поранешен градоначалник за дискредитација на армијата
date: 2023-05-19T22:54:03.763Z
category: свет
featured: true
featuredImage: ../img/rus-gradonacalnik-uapsi.jpg
author: Вардарски
---
Рускиот суд го казни опозицискиот политичар Евгениј Роизман со 260.000 рубљи (3.245 долари) за „дискредитација“ на руската армија, пишува Ројтерс.

Роизман, поранешен градоначалник на четвртиот по големина руски град Екатеринбург, беше приведен во август минатата година и му беше забранет пристапот на Интернет откако во видео на YouTube ги нарече акциите на Москва во Украина „војна“.

Од своја страна, Русија го нарекува конфликтот „специјална воена операција“ и луѓето се предмет на кривично гонење доколку ги користат зборовите „војна“ или „инвазија“.

Откако ја нападна Украина минатата година, Русија гони десетици луѓе според новите закони дизајнирани да ги казнат критичарите на војната и да го замолчат несогласувањето во земјата.

Популарен и харизматичен, Роизман е отворен поддржувач на затворениот опозициски лидер Алексеј Навални и често го критикуваше Кремљ - понекогаш со остар јазик - на социјалните мрежи.

Тој беше избран за градоначалник на Екатеринбург во 2013 година поради бранот незадоволство по враќањето на Владимир Путин како руски претседател во 2012 година.

Неговиот мандат беше контроверзен поради неговата агресивна акција против корисниците на дрога во градот. Во 2018 година, Роизман поднесе оставка откако локалните советници гласаа за укинување на директните избори за градоначалник, потег за кој Роизман рече дека бил насочен конкретно кон него.