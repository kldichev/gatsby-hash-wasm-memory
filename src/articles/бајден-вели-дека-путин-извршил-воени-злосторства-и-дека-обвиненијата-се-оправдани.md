---
title: Бајден вели дека Путин извршил воени злосторства и дека обвиненијата се
  оправдани
date: 2023-03-18T22:50:24.596Z
category: свет
featured: true
featuredImage: ../img/bidputzl.png.webp
author: Вардарски
---

Американскиот претседател Џо Бајден изјави во петокот дека рускиот претседател Владимир Путин извршил воени злосторства и дека одлуката на Меѓународниот кривичен суд (МКС) да издаде налог за негово апсење е оправдана.

Претходно во петокот МКС издаде налог за апсење на Путин под сомнение дека е одговорен за нелегална депортација на деца и трансфер на луѓе од територијата на Украина во Русија. САД не го признаваат тој меѓународен суд.

- Мислам дека е оправдано. Проблемот е што не сите, вклучително и нас, го признаваат судот. Но, мислам дека тоа испрати силна порака, им рече Бајден на новинарите.

САД утврдија, независно од МКС, дека руските сили извршиле воени злосторства во Украина и веруваат дека сторителите мора да одговараат, се вели во соопштението на портпаролот на Стејт департментот.

Потегот на МКС ги обврзува 123-те земји-членки да го уапсат Путин доколку тој се најде на нивна територија и да го префрлат на судење во Хаг. МКС, исто така, издаде налог за апсење на Марија Алексеевна Лвова-Белова, руски комесар за правата на децата, под истите обвиненија.

Русија ги отфрла обвинувањата дека нејзините сили извршиле воени злосторства за време на инвазијата. Кремљ во петокот објави дека налогот за апсење на Путин е срамота и, што се однесува до Русија, бесмислен, и дека Русија, како и многу други земји, не ја признава јурисдикцијата на МКС.

Римскиот статут, кој го основа МКС во 2002 година, беше ратификуван од 123 држави. Меѓу нив, меѓу другите, не се САД, Кина, Израел, Пакистан, Саудиска Арабија, Турција, Иран и Индија.
