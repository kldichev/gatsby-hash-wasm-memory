---
title: Светска банка ѝ позајмува на Украина уште 1,5 милијарди долари
date: 2023-07-01T11:00:28.227Z
category: свет
featured: true
featuredImage: ../img/1-svetska-banka-pusti1-5m.jpg
author: Вардарски
---
Украина ќе добие 1,5 милијарди долари од Светска банка за закрепнување. Ова го соопшти премиерот на земјата, Денис Шмигал, цитиран од „Франс прес“.

Тој објасни дека средствата ќе бидат обезбедени со гаранции од јапонската влада и ќе бидат насочени кон поддршка на социјалната сигурност и економскиот развој.

„Поконкретно, заемот ќе биде за поддршка на субвенции за внатрешно раселените лица и за исплата на пензии“, напиша Шмигал во „Телеграм“.

Украина се потпира на финансиска помош од своите странски партнери за да го покрие буџетскиот дефицит.

Вчера бордот на Меѓународниот монетарен фонд го заврши прегледот на украинскиот заем, дозволувајќи му на Киев веднаш да повлече 890 милиони долари за поддршка на својот буџет.

Владата се надева на скромно економско закрепнување оваа година, откако економијата на земјата се намали за околу една третина во 2022 година поради војната на Русија против Украина, и работи со странски партнери за да обезбеди финансирање за т.н. „брзо закрепнување.

Украина обновува училишта, болници, патишта и мостови и врши поправки во енергетскиот сектор и покрај тековните борби на југот и на истокот на земјата.