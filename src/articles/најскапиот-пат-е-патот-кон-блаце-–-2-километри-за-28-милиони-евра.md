---
title: Најскапиот пат е патот кон Блаце – 2 километри за 28 милиони евра
date: 2023-05-06T00:15:32.570Z
category: македонија
featured: true
featuredImage: ../img/skapapvoadasjkdas.png.webp
author: Вардарски
---

<!--StartFragment-->

Откако Фокус објави дека „Гранит“ го продал опожарениот хотел на Попова Шапка за 55 илјади евра на фирма-загубар со еден вработен, и тоа непосредно пред да го добие вториот милионски тендер за комплетирање на автопатската траса кон Блаце, обезбедена е документација, која открива како се спровеле двете тендерски постапки, зошто првиот договор се покажал недоволен и имало потреба за нов, какви проблеми на терен се јавиле…?

Иако првично беше предвидено да чини 14 милиони евра, автопатската делница кон Блаце во должина од 2 километри ќе чини најмалку 28 милиони евра, ако до моментално важечкиот рок во 2026 година не се склучуваат нови анекси поради проблеми при реализација на проектот, пишува најновиот број на неделникот „Фокус“.

Како што објави Фокус пред 2 месеца, во време кога викендички на Попова Шапка се продаваат двојно и тројно поскапо, особено во пресрет на најавите за инвестиции во регионот од страна на италијански концесионер, АД „Гранит“ продал плац со маркичка за хотел на фирма што неколку години работи со загуба – „Еуро Ком Лигхтинг“, која била основана од актуелниот претседател на ФК Шкупи Суат Аљија, своевремено ангажиран и во Царинската управа.

Истражување на „Фокус“: Пред да добие нов милионски тендер за автопатот кон Блаце, „Гранит“ го продал хотелот на Шапка на фирма за осветлување!

Притоа, наидовме на целосен молк од страна на „Гранит“, која не чувствува потреба да објасни зошто продала хотел на фирма-загубар со еден вработен, додека, како што пишувавме, на маса имала далеку повисоки понуди? Првично, и во ЈП за државни патишта ги игнорираа нашите прашања поврзани со двата тендери за автопатската делница кон Блаце од 2 километри, досега вредни цели 28,5 милиони евра само во делот на изведба, без трошоци за надзор и експропријација.

Затоа, потребните податоци за спроведувањето на тендерските постапки и за реализацијата на договорите ги побаравме и обезбедивме според Законот за слободен пристап до информации од јавен карактер. Документацијата со која располагаме открива како се продолжувал рокот и вредноста на првиот договор и зошто воопшто се јавила потреба за нов милионски договор.

Во рамки на првата тендерска постапка, ЈПДП и „Гранит“ склучиле договор за изградба на 2 километри од автопатската делница кон Блаце на самиот почеток на 2020 година во вредност од 14 милиони евра, кој по 5 измени стасал до 17 милиони евра. Во постапката учествувале уште две компании покрај „Гранит“ – домашната „АД „Бетон“ и бугарската „ИСА 2000 ЛТД“.

Извештајот од спроведената постапка открива дека сите три компании ја минале фазата на евалуација, бидејќи ги исполнувале условите од тендерската документација, кои, меѓу другото, предвидуваа годишен приход од 10 милиони евра во последните 3 години, како и најмалку еден реализиран проект за изградба на автопатска делница во должина од 5 километри во последните 5 години.

<!--EndFragment-->
