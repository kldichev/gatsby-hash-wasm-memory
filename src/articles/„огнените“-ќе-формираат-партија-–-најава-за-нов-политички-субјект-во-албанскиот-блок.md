---
title: „Огнените“ ќе формираат партија – најава за нов политички субјект во
  албанскиот блок
date: 2023-07-17T15:15:10.130Z
category: македонија
featured: true
featuredImage: ../img/ogn-partija-dvizenje.jpg
author: Вардарски
---
<!--StartFragment-->

Заврши фракционерската борба на пратениците Изет Меџити, Мерита Колчи Коџаџику, Кастриот Реџепи, на екс-заменик-министерот Башким Асани, на градоначаникот Висар Ганиу и на други истакнати членови и функционери во ДУИ, кои од денеска не се членови на оваа партија. Констатираат дека [ДУИ](https://vecer.mk/) целосно ги исклучила, дека залудно се обиделе да делуваат како фракција и дека треба да формираат нова партија која ќе стане опозициска.

Во новата партија нема да бидат „огнените“ Муса Џафери, Блерим Беџети, Невзат Бејта и други. Тие одлучија да останат фракција во ДУИ и да ги решаваат сите проблеми со „демократска дебата и легитимни одлуки“.

Овој чекор на Меџити следува по бојкотот на внатрепартиските избори во општинските ограноци и исфрлањето на приврзаниците на „огнените“ од јавните функции. Портпаролот Бујар Османи им порача: „Кој се запишал, тој е во ДУИ“.

Новата партија, која сè уште нема име, ќе значи и намалување на парламентарното мнозинство. Тројца пратеници од власта сега ќе делуваат опозициски. ДУИ не успеа да ја задржи компактноста на пратеничката група и да ги дисциплинира „огнените“, кои цела година упатуваат остри забелешки за министрите од оваа партија и обвинувања за самоволие и властољубие од вицепремиерот Артан Груби.

<!--EndFragment-->