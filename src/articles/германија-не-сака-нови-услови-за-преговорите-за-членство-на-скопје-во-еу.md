---
title: Германија не сака нови услови за преговорите за членство на Скопје во ЕУ
date: 2023-06-30T11:45:51.703Z
category: свет
featured: true
featuredImage: ../img/1-45-ger-nes-saka-uslovi.jpg
author: Вардарски
---
Не треба да се поставуваат нови услови за преговорите за пристапување на Северна Македонија во ЕУ. Ова го изјави германскиот канцелар Олаф Шолц во Берлин, цитиран од БТА.

Тој нагласи дека е јасно договорено и така треба да биде - редовен пристапен процес според процедурите што ги води ЕУ.

„Тоа се работи кои се веќе напишани на хартија и други кои се однесуваат на билатералната ситуација не треба да се појавуваат. Тоа го бранам и гарантирам“, посочи Шолц во однос на зборовите на бугарскиот претседател Румен Радев дека измените на Уставот се само прелиминарен услов за почеток на преговорите на Северна Македонија со ЕУ.

На заедничката прес-конференција со македонскиот премиер Димитар Ковачевски, кој е во официјална посета на Германија, Шолц посочи дека промената на Уставот на РСМ сега е од клучно значење. Според него, „многу работи зависат од успехот на овој чин“.

Тој ја охрабри Северна Македонија да продолжи по патот на реформите и нејзините заложби. „Реформите не се апстрактни барања. Веќе сега имаат конкретно позитивно влијание врз граѓаните“, истакна Шолц.

За возврат, Ковачевски уште еднаш ги повика пратениците да гласаат за промена на Уставот, бидејќи во спротивно, наместо да се движи кон влез во ЕУ, Северна Македонија може да заврши во изолација.

Потенцира дека уставните измени не се идентитетско прашање бидејќи тоа се решава во преговарачка рамка и други документи.

„Првпат сме во ситуација да немаме вето од надвор, но ветото може да дојде од внатре. Овој процес не е на еден човек, не е процес на една влада или на една политичка партија - тоа е процес со кој се постигнува целта на државата“, категоричен беше Ковачевски.

Според него, целта на евроинтеграциите не може да биде помала цел од политичкиот рејтинг и политичката кариера на кој било политичар во земјава.

На прашањето дали се очекува подобрување на односите меѓу двете земји со новата влада во Бугарија, Ковачевски посочи дека веќе имало средби меѓу министрите за земјоделство и труд и социјална политика, а ќе има и средби меѓу министрите за надворешни работи и оние од економијата.

Според него, на овој начин се отвора патот за враќање на позитивниот дијалог и на темите кои се важни за иднината и секојдневието на граѓаните.

Ковачевски посочи дека на регионот му требаат политичари кои бараат решенија, а не оние кои секојдневно критикуваат и се занимаваат со минатото. Политичарите кои се занимаваат со минатото не даваа решенија.

„На Западен Балкан му требаат политичари кои зборуваат за иднината, а иднината е политика на добрососедство, добри односи меѓу граѓаните и европска иднина“, резимира тој.