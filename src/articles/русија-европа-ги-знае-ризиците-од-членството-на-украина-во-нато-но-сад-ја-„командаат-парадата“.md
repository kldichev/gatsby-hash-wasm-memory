---
title: "Русија: Европа ги знае ризиците од членството на Украина во НАТО, но САД
  ја „командаат парадата“"
date: 2023-06-03T10:45:08.340Z
category: свет
featured: true
featuredImage: ../img/12-45-evrop-znae-za-ris.jpg
author: Вардарски
---
Многу европски земји се свесни за проблемите што би се појавиле доколку Украина се приклучи на НАТО, но САД се тие што ја „командаат парадата“ за Алијансата. Ова го изјави портпаролот на Кремљ, Дмитриј Песков, цитиран од Ројтерс.

Запрашан за напорите на Киев да се приклучи на воената алијанса, тој рече дека амбициите на Украина за НАТО ја нагласуваат нејзината неподготвеност да ги решава прашањата на преговарачка маса.

Песков предупреди дека членството на Украина во НАТО ќе предизвика проблеми уште многу години и увери дека Русија ќе ги заштити сопствената безбедност и интереси.

Во врска со новиот договор за ограничување на нуклеарното оружје СТАРТ, тој посочи дека во моментов нема знаци дека договорот ќе биде повторно преговаран.

Во септември, украинскиот претседател Володимир Зеленски објави кандидатура за брзо членство во НАТО, откако рускиот претседател Владимир Путин прогласи четири делумно окупирани региони на Украина за анектирана руска територија.

И Киев и некои од неговите најблиски сојузници во Источна Европа вршат притисок НАТО барем да преземе конкретни чекори за приближување на Украина до членство на самитот на алијансата во Вилнус во јули.

Сепак, на крајот на мај генералниот секретар на воената алијанса Јенс Столтенберг изјави дека Киев нема да влезе во НАТО додека не заврши војната.

Вчера тој увери дека сите сојузници на НАТО се согласуваат Украина да стане членка на алијансата и нагласи дека Москва нема право на вето за проширување на воената алијанса.