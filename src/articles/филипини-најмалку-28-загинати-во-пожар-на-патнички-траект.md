---
title: "Филипини: Најмалку 28 загинати во пожар на патнички траект"
date: 2023-03-30T22:38:02.935Z
category: свет
featured: true
featuredImage: ../img/6.png.webp
author: Вардарски
---

Најмалку 28 лица, вклучително и шестмесечно бебе, загинаа откако избувна пожар на патнички траект на југот на Филипините, соопшти крајбрежната стража.

Властите допрва треба да ја утврдат причината за пожарот, кој избувна во средата околу 23 часот по локално време кај островот Басилан, додека многу патници спиеја во климатизирани кабини на долната палуба на траектот.

- Прво најдовме 10 од нив, починаа од давење. Потоа откривме уште 18 на бродот, во кабината. Тие се целосно изгорени, изјави за Ројтерс комодорот Режард Марфе, шеф на крајбрежната стража во јужниот регион Минданао.

Се проширија контрадикторни информации за бројот на патници на траектот кој не бил преоптоварен. Крајбрежната стража соопшти дека се спасени 230 луѓе, вклучувајќи 35 членови на екипажот.

Марфе рече дека повеќето спиеле кога избувнал пожарот, додавајќи дека „беше хаос“.

Пожарникарите го ставија пожарот под контрола во раните утрински часови во четвртокот.

Лоша поморска безбедност на филипинскиот архипелаг

Фотографиите споделени од крајбрежната стража покажуваат дека MV Lady Mary Joy 3 е зафатена во пламен.

- Мислев дека сонувам, но кога ги отворив очите беше темно и бевме опкружени со чад, изјави за ДЗРХ 46-годишната Мина Нани.

Таа рече дека преживеала затоа што скокнала од бродот и се држела за плови со друг патник пред да бидат спасени.

Филипинскиот архипелаг со повеќе од 7.600 острови има лоша поморска безбедност, со бродови често преоптоварени и многу застарени бродови сè уште во служба.

Во мај, најмалку седум лица загинаа во пожар на брз филипински траект со 134 луѓе.

Околу 5.000 луѓе загинаа во 1987 година во најголемата мирновременска поморска катастрофа, кога преоптоварен патнички ферибот Дона Паз се судри со танкер со нафта кај островот Миндоро, јужно од главниот град Манила.
