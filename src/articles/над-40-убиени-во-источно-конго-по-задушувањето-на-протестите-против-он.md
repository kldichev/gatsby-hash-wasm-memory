---
title: Над 40 убиени во источно Конго по задушувањето на протестите против ОН
date: 2023-09-02T18:53:39.861Z
category: свет
featured: true
featuredImage: ../img/na-40-ubieni.jpg
author: Вардарски
---
Повеќе од 40 луѓе загинаа, а 56 се повредени во задушувањето на протестите против Обединетите нации во градот Гома во источниот дел на Конго, јавува Ројтерс.

Конгоанските војници го прекинаа протестот против мировниците на ОН и другите странски организации, откако снимката од наводниот напад на полицаец стана вирална на социјалните мрежи.

Претходно властите соопштија дека полицаецот бил каменуван и дека во интервенцијата на армијата биле убиени шестмина демонстранти.

Но, во соопштението во четвртокот, владата рече дека бројот на загинати е 43, а 158 лица се уапсени. Се вели дека е започната воена истрага.

Непроверената снимка објавена на социјалните мрежи покажува дека војниците натрупуваат тела во камион и ги возат низ Гома во конвој.

Шефот на локалниот огранок на Меѓународниот Црвен крст во Гома, Ен-Силви Линдер изјави дека по протестот на тамошната клиника биле донесени голем број луѓе со сериозни убоди и прострелни рани.

„Некои беа мртви кога пристигнаа“, објасни таа.

Мисијата за стабилизација на Обединетите нации во Демократска Република Конго (МОНУСКО) објави соопштение во кое изразува сочувство. Тие исто така рекоа дека и понатаму се загрижени за заканите со насилство.

Изјавата дополнително „ги охрабрува властите во Конго да спроведат брза и независна истрага и ги повикува да се однесуваат хумано кон затворениците и да ги почитуваат нивните права“.

Мисијата се соочува со протести од 2022 година.

Протестот против МОНУСКО во јули 2022 година резултираше со повеќе од 15 смртни случаи, вклучително и тројца мировници во Гома и градот Бутембо.