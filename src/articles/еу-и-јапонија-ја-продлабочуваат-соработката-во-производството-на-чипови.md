---
title: ЕУ и Јапонија ја продлабочуваат соработката во производството на чипови
date: 2023-07-04T17:00:14.229Z
category: свет
featured: true
featuredImage: ../img/7-eu-jap-dog.jpg
author: Вардарски
---
Европската унија ќе ја продлабочи соработката со Јапонија во областа на полупроводниците. Ова го соопшти европскиот комесар за внатрешен пазар, Тиери Бретон, цитиран од „Ројтерс“.

Одлуката доаѓа додека земјите се обидуваат да ја зајакнат контролата над технологијата клучна за одбранбениот, електрониката и автомобилскиот сектор.

ЕУ и Јапонија ќе работат заедно за да го следат синџирот на снабдување со чипови и да ја олеснат размената на истражувачи и инженери, рече Бретон. ЕУ, исто така, ќе ги поддржи јапонските полупроводнички компании кои размислуваат да работат во блокот.

„Веруваме дека е исклучително важно да се обезбеди синџирот на снабдување со полупроводници“, нагласи Бретон во Токио, каде што разговара за соработката на чипови и вештачка интелигенција со јапонската влада и компании.

Јапонија нуди субвенции за заживување на својата индустрија за чипови, која има предност во материјалите и опремата, но го загуби севкупниот глобален пазарен удел. Минатата недела, фонд поддржан од јапонската влада се согласи да го купи производителот на фоторезисти JSR Corp за 6,4 милијарди долари за да поттикне консолидација во индустријата.

Јапонија, исто така, го поддржува производителот на чипови Рапидус, чии директори треба да се сретнат утре со Бретон.

Мислам дека ова е навистина важна иницијатива која оди во вистинска насока“, посочи еврокомесарот.

Плановите на Rapidus за производство на напредни чипови се потпираат на поддршката од белгиската истражувачка компанија imec и IBM.

Продлабочувањето на соработката меѓу ЕУ и Јапонија доаѓа во време кога Унијата вети дека ќе ја намали својата зависност од Кина со зголемување на нејзините способности во врвните технологии како што се чиповите.

„Многу јасно ставивме до знаење дека сакаме само да го намалиме ризикот“, објасни Бретон.

Тој, исто така, се сретна со јапонскиот министер за дигитални прашања Таро Коно, министерот за внатрешни работи и комуникации Такеаки Мацумото и министерот за економија, трговија и индустрија Фусае Ота на првите министерски разговори за дигиталното партнерство ЕУ-Јапонија.

Тие се согласија да соработуваат во поврзување со подморски кабли, полупроводници и сајбер безбедност, како и други области од дигиталната економија.