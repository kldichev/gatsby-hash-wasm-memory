---
title: Американскиот министер за одбрана во ненадејна посета на Ирак
date: 2023-03-07T23:15:09.721Z
category: свет
featured: true
featuredImage: ../img/amerik.png.webp
author: Вардарски
---

Американскиот секретар за одбрана Лојд Остин допатува во ненајавена посета на Ирак во посета за која американските официјални лица рекоа дека има за цел да ја покаже посветеноста на Вашингтон за одржување на своето воено присуство во земјата, речиси 20 години по инвазијата предводена од САД, со која беше соборен Садам Хусеин.

Во инвазијата започната во 2003 година загинаа десетици илјади ирачки цивили и доведе до нестабилност што на крајот го отвори патот за подемот на терористичката група Исламска држава откако САД ги повлекоа повеќето сили во 2011 година.

Остин, највисокиот службеник на администрацијата на претседателот Џо Бајден кој го посети Ирак, беше последниот командант на американските сили таму.

„Тука сум да го потврдам стратешкото партнерство меѓу Соединетите Држави и Ирак додека одиме напред кон побезбеден, стабилен и модерен Ирак“, рече Остин.

Во моментов, САД имаат 2.500 војници во Ирак, а уште 900 во Сирија. Тие ги советуваат и помагаат локалните војници во борбата против милитантите на Исламската држава кои во 2014 година окупираа голема територија во двете земји.

- Она што (Ирачаните) ќе го слушнат од него е посветеност на одржување на присуството на нашите сили, но не се работи само за воениот елемент. САД се заинтересирани за стратешко партнерство со ирачката влада, изјави висок претставник на американската одбрана, кој сакаше да остане анонимен.

Исламската држава ја изгуби силата што ја имаше некогаш, но нејзините милитантни ќелии сè уште се активни во делови од северен Ирак и североисточна Сирија.

Посетата на Остин е и симбол на поддршка за ирачкиот премиер Мохамед ал-Судани во борбата против иранското влијание во земјата.

Паравоените сили во Ирак поддржани од Иран истрелаа неколку ракети врз американските сили и нивната амбасада во Багдад. Во 2020 година, САД и Иран беа на работ на директен конфликт откако американските сили во Ирак го елиминираа командантот на иранската Револуционерна гарда, Касем Сулејмани.

- Мислам дека ирачките лидери го делат нашиот интерес Ирак да не стане сцена на конфликт меѓу САД и Иран, додаде функционерот.

Остин ќе се сретне со Судани и со претседателот на регионот на Ирачки Курдистан, Нечирван Барзани, во услови на долгогодишен спор околу буџетот и поделбата на приходите од нафтата меѓу националната и курдската влада.
