---
title: Украина тврди дека ги потиснала руските сили од позициите во Бахмут
date: 2023-05-01T21:19:45.262Z
category: свет
featured: true
featuredImage: ../img/mbvnnm312312.png.webp
author: Вардарски
---

Украинските контранапади ги избркаа руските сили од некои позиции во опколениот град Бахмут, но ситуацијата и понатаму е „тешка“. Ова го изјави шефот на копнените сили на Украина, генерал-полковник Олександр Сирски, цитиран од Ројтерс.

Во текот на изминатите неколку месеци, градот во источна Украина стана централно бојно поле во конфликтот, во кој беа забележани мали поместувања на линиите на фронтот од крајот на минатата година. Двете завојувани страни продолжуваат со своите обиди да постигнат пробив.

Ситуацијата е доста тешка“, потврди Сирски во „Телеграм“

„Истовремено, во одредени делови од градот, непријателот беше нападнат од нашите единици и се повлече од некои позиции“, објави тој.

Сирски ги даде своите коментари за време на посетата на војниците на првата линија во неделата.

Тој додаде дека новите руски единици, вклучително и падобранци и борци од приватната воена компанија Вагнер, биле „постојано фрлани во битка“ и покрај тоа што претрпеле големи загуби.

Непријателот не е во позиција да ја преземе контролата над градот, увери Сирски.

Иако руските сили зајакнуваат во Бахмут, портпаролот на украинската војска вчера изјави дека се уште е можно бранителите на градот да бидат снабдени со храна, муниција и лекови.

Претходно денеска Украина објави дека нејзините сили одбиле повеќе од 36 непријателски напади во делот на линијата на источниот фронт што се протега од Бахмут до Маринка, западно од Доњецк.

Киев се подготвува да започне голема контраофанзива за враќање на делови од територијата на исток и југ, кои беа окупирани од руските сили од почетокот на инвазијата пред 15 месеци.
