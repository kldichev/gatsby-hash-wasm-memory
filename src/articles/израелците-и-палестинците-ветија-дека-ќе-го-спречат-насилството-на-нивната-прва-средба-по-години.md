---
title: Израелците и Палестинците ветија дека ќе го спречат насилството на
  нивната прва средба по години
date: 2023-02-27T00:23:20.173Z
category: свет
featured: true
featuredImage: ../img/sakamemir.jpg.webp
author: Вардарски
---

Израелските и палестинските власти се договорија на нивната прва заедничка средба по години да го запрат насилството и да ја замрзнат изградбата на израелските населби, што екстремно десничарскиот израелски министер веднаш го отфрли, додека Вашингтон го поздрави состанокот, а Хамас го отфрли како незначителен.

По состанокот во Акаба, израелските и палестинските власти објавија во заедничка изјава дека тесно ќе соработуваат за да се спречи „натамошно насилство“ и ја потврдија потребата за посветеност на деескалација на теренот.

Палестинските фракции, вклучително и движењето Хамас што управува со Појасот Газа, ја осудија палестинската управа на Западниот Брег за присуство на состанокот. Официјален претставник на Хамас рече дека самитот во Акаба е „безначаен“ и дека нема да промени ништо.

Состанокот ги собра највисоките израелски и палестински началници за безбедност за прв пат по неколку години, рекоа официјални лица, а целта беше да се врати мирот во Израел, окупираниот Западен Брег и Појасот Газа.

Израел и палестинските власти ја потврдија својата подготвеност и посветеност веднаш да работат на прекин на едностраните мерки во период од три до шест месеци, се вели во соопштението.

- Ова ја вклучува обврската за Израел да ги прекине дискусиите за нови населби на четири месеци и да ги замрзне одобренијата за какви било нови градби на шест месеци, се додава.

Учесниците се согласија повторно да се сретнат во египетскиот Шарм ел Шеик во март.

- Учесниците ја истакнаа важноста на средбата во Акаба, прва од ваков вид по многу години, беше соопштено.

Соединетите држави, чиј претставник беше на состанокот во Јордан, веднаш ги поздравија преземените обврски за деескалација на насилството.

– Ја препознаваме оваа средба како почеток на работата што ќе трае со недели и месеци за изградба на стабилна и просперитетна иднина за Израелците и Палестинците, најави советникот за национална безбедност на Белата куќа, Џејк Саливан.

– Спроведувањето на преземените обврски ќе биде критично, додаде Саливан.

Нема да има замрзнување

Враќањето на премиерот Бенјамин Нетанјаху на власт на чело на една од најдесничарските коалиции во израелската историја ја засили арапската загриженост дека тензиите би можеле дополнително да ескалираат.

На 12 февруари, Израел ретроактивно одобри девет еврејски населби на окупираниот Западен Брег и најави масовна изградба на нови домови во воспоставените населби.

Советот за безбедност на ОН во официјална изјава го осуди планот на Израел за проширување на населбите на окупираната палестинска територија, а САД, една од петте постојани членки со право на вето во тоа тело, за прв пат во шест години му дозволија на Советот да направи таква изјава против својот традиционален сојузник.Израел.

Десничарскиот министер за финансии на Израел изјави во неделата дека нема да се согласи на какво било замрзнување на активностите за населување на окупираниот Западен Брег, откако израелските власти на самитот во Јордан ветија дека ќе ја запрат таквата градба во наредните месеци.

– Немам поим за што разговарале во Јордан, изјави министерот за финансии Безалел Смотрич, кој е одговорен за еврејските населби на Западниот Брег.

- Но, едно знам: нема да има замрзнување на изградбата и развојот на населбата, ниту еден ден, напиша Смотрич на Твитер.

Палестински напаѓач уби двајца еврејски доселеници во нивниот автомобил на окупираниот Западен Брег во неделата додека се одржуваше состанок во Јордан, соопштија израелските власти.

Се уште никој не ја презел одговорноста за нападот.

За речиси една година, израелската армија ги зголеми операциите на северот на Западниот Брег, упориште на палестинските вооружени групи.

Во средата, израелската армија изврши рација во стариот град Наблус во потрага по луѓе осомничени за антиизраелски напади, при што загинаа 11 Палестинци, а повеќе од 80 беа повредени. Тоа беше најсмртоносниот напад од 2005 година на Западниот Брег.

Од почетокот на годината во израелско-палестинскиот конфликт загинаа 62 Палестинци, меѓу кои и членови на вооружени групи и цивили, меѓу кои и малолетници, а од израелска страна 11 цивили, од кои тројца малолетни, и еден полицаец и еден Украински државјанин.
