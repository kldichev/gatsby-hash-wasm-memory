---
title: Бугарскиот парламент не успеа да избере претседател
date: 2023-04-12T23:00:06.457Z
category: свет
featured: true
featuredImage: ../img/mjskgerb.png.webp
author: Вардарски
---

Обновените политички спорови во Бугарија го спречија новоизбраниот парламент да почне со работа, неполни две недели по изборите, пишува во средата агенцијата ДПА.

Бугарското народно собрание не успеа да избере претседател на конститутивната седница во средата. Ниту еден од двајцата кандидати не успеа да го добие потребното мнозинство.

Собранието не може да почне со работа без избран претседател и клубови на претставници, а ниту претседателот Румен Радев не може да даде мандат на ниту една партија да се обиде да формира нова влада. Во парламентот се претставени шест спротивставени политички фракции.

Политичкиот ќорсокак во Бугарија оневозможува стабилна влада или постојана коалиција во парламентот. На почетокот на април се одржаа петтите парламентарни избори во последните две години.

На последните избори централнодесничарската алијанса Граѓаните за европски развој на Бугарија (ГЕРБ) на поранешниот премиер Бојко Борисов и Унијата на демократски сили (СДС) доби 26 отсто поддршка. Либерално-конзервативната алијанса на партиите Продолжуваме со промените (ПП) и Демократска Бугарија (ДБ) на чело со поранешниот премиер Кирил Петков беше втора на изборите со 24 отсто поддршка од гласачите.

Но, Петков веќе ја отфрли можноста двата сојузи да формираат коалициска влада и рече дека централно-десниот блок има „различни вредности“. Поддржувачите на алијансата сметаат дека Борисов и неговата партија ГЕРБ се корумпирани.

Изборите за претседател на бугарскиот парламент се одложени за четврток. Партиите не се ни договорија за изненадувачкиот предлог на второпласираниот блок ПП-ДБ претседателската функција да се ротира меѓу двата водечки табора на секои два месеци.
