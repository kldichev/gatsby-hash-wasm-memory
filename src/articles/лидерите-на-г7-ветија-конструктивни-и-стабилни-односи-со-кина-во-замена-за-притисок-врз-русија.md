---
title: Лидерите на Г7 ветија конструктивни и стабилни односи со Кина во замена
  за притисок врз Русија
date: 2023-05-20T23:16:57.871Z
category: свет
featured: true
featuredImage: ../img/7-lideri-vetija-pomos.jpg
author: Вардарски
---
.

Во последното коминике на самитот на Г7, лидерите на земјите најостро ја осудија „нехуманата војна“ што Русија ја започна во соседна Украина, нарекувајќи ја „сериозно кршење на меѓународното право“, јавува руската служба на Би-Би-Си.

Потврдувајќи ја уште еднаш својата намера да му ја дадат на Киев потребната воена, финансиска и хуманитарна поддршка, светските лидери повикаа на воспоставување „праведен и траен мир“ во Украина.

Целиот дел од документот кој се занимава со ова прашање е како што следува:

„Уште еднаш најостро ја осудуваме агресивната војна на Русија против Украина, што претставува сериозно кршење на меѓународното право, вклучително и Повелбата на ОН. Нехуманата агресија на Русија е закана за целиот свет што ги крши основните норми, правила и принципи на меѓународната заедница. Ја потврдуваме нашата непоколеблива поддршка, која ќе продолжиме да му ја даваме на Киев додека не се воспостави сеопфатен, праведен и траен мир во Украина“.

Лидерите на земјите од Г7 во саботата ги повикаа кинеските власти „да извршат притисок врз Русија да ја запре својата воена агресија и веднаш и без никакви дополнителни услови целосно да ги повлече своите војници од територијата на Украина“.

„Подготвени сме да изградиме конструктивни и стабилни односи со Кина, препознавајќи ја важноста од отворен дијалог и изразувајќи ја нашата загриженост директно до Пекинг“, се вели во коминикето потпишано од лидерите на состанокот во Хирошима.

Во документот конкретно се нагласува дека земјите од Г7 немаат за цел да ја ослабат Кина или на кој било начин да ја поткопаат економската моќ или развој на Пекинг.

Претседателот на Украина Володимир Зеленски пристигна во јапонскиот град Хирошима на самитот Г-7, објави претходно Ројтерс.

Зеленски закажа состаноци еден на еден со лидерите на Г7 во текот на ноќта во сабота. Започна со италијанскиот премиер Џорџија Мелони, а потоа и Британецот Риши Сунак, кого го прегрна во поздрав.

Француските и другите европски претставници рекоа дека е клучно Зеленски да дојде лично прво во Арапската лига, на која се обрати во петокот, а сега и на Г7, на која присуствуваа и членовите на Глобалниот југ, термин за некои нации со ниски и среден приход, вклучително и Индија.

Зеленски добива шанса да ја претстави перспективата на Украина како жртва на руската агресија и како тој гледа мирно решение во иднина за различните групи, рекоа официјални лица.

„Мораме да ги искористиме сите средства за да ги обврземе неврзаните земји со каузата за заштита на суверенитетот и територијалниот интегритет на Украина“, изјави за новинарите претставник на францускиот претседател.

Потсетуваме дека во петокот американскиот претседател Џо Бајден ги одобри плановите за обука на украински пилоти на борбени авиони Ф-16 од американско производство. Исто така, стана јасно дека САД ќе им дозволат на своите сојузници да пренесат авиони Ф-16 во Украина, но нема да обезбедат свои. На самитот на Г-7 во Хирошима, Бајден најави нов пакет воена помош за Киев во вредност од 375 милиони долари.

На маргините на самитот на лидерите на Г7 во Хирошима, украинскиот претседател Володимир Зеленски се сретна со индискиот премиер Нарендра Моди за прв пат од почетокот на војната.

За разлика од повеќето земји во светот, Индија сè уште не ја осудила безусловно руската инвазија на Украина.