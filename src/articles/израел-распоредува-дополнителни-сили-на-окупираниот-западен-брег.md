---
title: Израел распоредува дополнителни сили на окупираниот Западен Брег
date: 2023-06-22T13:15:00.634Z
category: свет
featured: true
featuredImage: ../img/3-15-irz-raspord.jpg
author: Вардарски
---
Израелската армија денеска распореди дополнителни сили на окупираниот Западен Брег, пишува „Вашингтон тајмс“. Ова се случи откако вчера палестински вооружени лица отворија оган на бензинска пумпа во близина на израелската населба Ели и убија четворица Израелци.

Израелската армија, исто така, се подготви да ги урне домовите на двајца напаѓачи, како дел од политиката насочена кон спречување на вакви инциденти. Сепак, критичарите тврдат дека тактиката е колективна казна.

Четворицата убиени израелските медиуми ги идентификуваа како Харел Масуд (21), Офер Фрајман (64), Елиша Антеман (18) и Нахман-Шмуел Мордоф (17). Еден напаѓач беше убиен од израелски цивил, а вториот од израелски војници.

Хамас официјално не ја презеде одговорноста за нападот, но ги идентификуваше двајцата вооружени напаѓачи како негови членови - 26-годишниот Моханад Фалех и 24-годишниот Калед Сабах. Во средата наутро израелските сили уапсија тројца осомничени во палестинското село Уриф во врска со нападот. По нападот во вторникот, израелските доселеници нападнаа палестински имот во соседните села, предизвикувајќи голема материјална штета.

Престрелката во вторникот уследи по израелскиот воен напад на северниот дел на Западниот Брег во понеделникот, кој ги предизвика најжестоките борби во последните години, при што загинаа шест Палестинци, а десетици други беа ранети.