---
title: Стоп за трговците со луѓе, рече Папата
date: 2023-03-05T23:12:39.591Z
category: свет
featured: true
featuredImage: ../img/papastopzaiz.png.webp
author: Вардарски
---

Папата Франциско во неделата ги повика властите да ги спречат шверцерите со луѓе кои дејствуваат во Медитеранот, истовремено изразувајќи тага поради минатонеделната несреќа со брод со мигранти кај брегот на Калабрија, во која загинаа десетици луѓе.

- Повторно апелирам до надлежните да се погрижат вакви трагедии да не се повторат. Стоп за трговците со луѓе, рече Папата во своето неделно обраќање до верниците и туристите собрани на плоштадот Свети Петар.

Локалните власти известија дека досега од морето се извлечени 70 тела по потонувањето на бродот. Мигрантите тргнале од Турција, а најмногу биле од Авганистан, Пакистан, Иран, Сомалија и Сирија.

- Нека патувањата на надежта никогаш повеќе не се претворат во патувања на смртта и чистите води на Медитеранот никогаш повеќе да не бидат крвави како последица на вакви драматични несреќи, рече Светиот Отец.

Околу 80 патници преживеаја откако бродот потона во немирни води во близина на Стекато ди Кутра, одморалиште на источниот брег на Калабрија. Властите процениле дека бродот превезувал до 200 мигранти.

Тројца наводни трговци со луѓе беа уапсени оваа недела, а обвинителите отворија истрага за начинот на кој службите за итни случаи реагирале на катастрофата по наводите дека властите бавно реагирале.

– Се молам за многубројните жртви од бродоломот, за нивните семејства и за оние кои преживеаја, рече папата Фрањо.
