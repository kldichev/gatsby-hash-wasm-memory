---
title: Го влечат изгорениот брод до холандско пристаниште
date: 2023-08-04T08:00:21.613Z
category: свет
featured: true
featuredImage: ../img/10-go-vlecat-izgo-brod.jpg
author: Вардарски
---
Изгорениот носач на автомобили во близина на холандскиот брег ќе биде одвлечен до пристаништето во кралството, соопштија холандските власти, цитирани од Ројтерс.

Бродот Fremantle Highway, кој патуваше од Германија кон Египет кога избувна пожарот на 26 јули, ќе биде влечен од сегашната локација до блиското пристаниште Емсхавен, се вели во соопштението на холандското Министерство за јавни работи и водостопанство.

„Поголемиот дел од бродот сега е проверен и нема индиции дека се уште има пожар на бродот“, се вели во соопштението и се додава дека ситуацијата на бродот сега е стабилна.

Во пожар на брод регистриран во Панама со нови автомобили загина еден индиски член на екипажот, а повредени се седуммина кои скокнале од бродот за да се спасат од пламените јазици.

Експертите за безбедност ќе останат на бродот за време на операцијата за влечење долга 64 километри, која се одвива при тешки временски услови.

Компанијата за изнајмување на бродови K-Line во петокот соопшти дека на бродот имало 3.783 возила, вклучително и 498 електрични возила со батерии.

Покрената е истрага за причините за пожарот, поточно за извештаите дека тој започнал од батерија на електричен автомобил.