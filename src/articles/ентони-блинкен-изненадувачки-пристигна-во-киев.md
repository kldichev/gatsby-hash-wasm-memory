---
title: Ентони Блинкен изненадувачки пристигна во Киев
date: 2023-09-07T17:00:22.786Z
category: свет
featured: true
featuredImage: ../img/7-blink.jpg
author: Вардарски
---
Американскиот државен секретар Ентони Блинкен изненадувачки пристигна во Киев, пренесува Гардијан.

Ова е негова прва посета на главниот град на Украина по една година.

Се очекува Блинкен за време на неговата дводневна посета да објави нов пакет американска помош во износ од 175-200 милиони долари. Поголем пакет помош во вкупна вредност од над 1 милијарда американски долари се очекува подоцна оваа недела.

Блинкен ќе се сретне и со својот украински колега Дмитро Кулеба и со претседателот Володимир Зеленски.

Неговата посета доаѓа веднаш откако Зеленски го разреши својот министер за одбрана претходно оваа недела, поради серија корупциски скандали околу воените набавки и додека украинската контраофанзива продолжува во југоисточниот дел на земјата.

Анонимните американски функционери често ја критикуваа контраофанзивата како премногу бавна и лошо планирана, тврдења кои ги вознемирија украинските власти.

Анонимен американски функционер рече дека за време на неговата посета, Блинкен сакал од прва рака да направи проценка за напредокот на контраофанзивата.

„Најважно е да се добие вистинска оценка од самите Украинци“, истакна официјалниот претставник. „Сакаме да видиме, да слушнеме како тие имаат намера да одат напред во наредните недели.

Неколку часа пред пристигнувањето на Блинкен, Русија започна нова серија воздушни напади врз главниот град. Украина тврди дека руските ракети биле соборени од нејзината противвоздушна одбрана.

Нешто пред 6 часот наутро одекнаа силни експлозии во Киев.

„Уште еден ракетен напад на непријателот врз мирен град“, напиша во Телеграм Сергеј Попко, шеф на воената администрација во Киев. Официјални лица пријавија штета на зградите од паѓање на остатоци, но нема жртви.

Во јужна Украина, каде Русија ги нападна објектите за извоз на жито во последните недели, во напад со беспилотно летало загина едно лице, а беа оштетени земјоделските и пристанишните објекти.