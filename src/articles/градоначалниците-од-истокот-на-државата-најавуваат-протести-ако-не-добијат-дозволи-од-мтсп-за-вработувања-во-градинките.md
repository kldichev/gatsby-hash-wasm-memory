---
title: Градоначалниците од истокот на државата најавуваат протести ако не
  добијат дозволи од МТСП за вработувања во градинките
date: 2023-09-05T17:11:04.384Z
category: македонија
featured: true
featuredImage: ../img/gradinka.jpg
author: Вардарски
---
<!--StartFragment-->

Предшколските установи од истокот на државата се соочуваат со сериозен проблем од недостаток на кадар. Само една штипска градинка за 2 години изгубила 15 вработени, негуватели, воспитувачи и технички персонал, по основ на пензионирање или личен отказ. Затворени се 4 групи, а примени се 200 дечиња помалку од капацитетот на установата. Со проблемот се запознаени во ресорното министерство.

\- Во сите градинки во општините, каде што градоначалници и директори се луѓе функционери од редовите на ВМРО ДПМНЕ, Министерството за труд и социјална политика две години не ја почитува законската обврска да даде согласност за пополнување на веќе испразнетите 100-тици места за негуватели и воспитувачи. Станува збор за загрозување на воспитно-згрижувачкиот процес во градинките- изјави Иван Јорданов, градоначалник на Штип. 

Градоначалниците на Свети Николе, Карбинци и Зрновци, проблемот привремено го решаваат со ангажирање на работници за општо корисна работа, но потребни им се лица со лиценца и директори со положен менаџерски испит.

\- Ги ангажираме со некаков договор, но тие негувателки не се осигурани,  туку само имаат договор преку Агенција за вработување, општината и УНДП, за мизерни 12.000 денари- изјави Дејан Владев, градоначалник на Свети Николе. 

Доколку и понатаму продолжи игнорантскиот и селективен однос на Министерството, првите луѓе на општините најавија дека ќе организираат протести заедно со родителите и вработените.

<!--EndFragment-->