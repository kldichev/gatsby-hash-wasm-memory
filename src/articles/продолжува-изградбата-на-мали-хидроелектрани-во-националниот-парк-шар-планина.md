---
title: Продолжува изградбата на мали хидроелектрани во Националниот парк Шар Планина
date: 2023-07-19T16:37:14.388Z
category: македонија
featured: true
featuredImage: ../img/prod-so-izgrd.jpg
author: Вардарски
---
<!--StartFragment-->

Министерството за животна средина и просторно планирање го продолжило рокот за изградба на две мали хидроелектрани на реката Пена, реагираа денес од Јавната установа Национален парк Шар Планина откако нивни екипи на терен ја стопирале работата на геодети кои вршеле мерења.

Одлуката за продолжување на рокот е потпишана во март годинава, 18 дена пред да биде одобрен Планот за управување со паркот, за што не било побарано мислење од Установата, откако е направено промена на сопствеништво на приватната фирма која имала договор за концесија од пред 6 години, вели директорот на Установата која раководи со паркот.

„Тие што добиле претходно концесии имале рок една година за да ја завршат целата постапка, они не ја завршиле бараат можности за да продолжат да ја реализараат. Ние веруваме дека неправично е донесена таа одлука за продолжување“, изјави Ибрахим Дехари, директор на ЈУНП Шар Планина

Од Установата бараат да се изнајдат решенија за раскинување на договорите за Пена 84 и Пена 85, зашто со планираната изградба се загрозува и водоснабдувањето на Тетово.

„Споменатата Пена 84 со својата планирана траса поминува комплетно во зоната на активно управување, со што се прави прекршување на Законот за заштита на природата. Воедно, на истата траса, поминува и системот за водоснабдување на град Тетово со вода за пиење“, вели Дехари.

Од ресорното Министерство за Телма одговорија дека хидроелектраните ќе продолжат да се реализираат, затоа што одобренијата се издадени пред основањето на Установата.

„Тие се во фаза на изградба, во Законот не е предвиден престанок, односно истите продолжуваат да се реализираат. За наведеното ЈУ НП Шар Планина не се консултирани, со оглед на тоа што се работи за доделени концесии и издадени одобренија за градење пред донесување на Законот за прогласување на Шар Планина за национален парк, и пред основање на јавната установа“ реагираат од ресорното Министерство.

Инаку во моментот во Националниот парк Шар Планина оперативни се 13 мали хидроелектрани, една е завршена, но сѐ уште не е оперативна.

Согласно член 75, став 1 од Законот за заштита на природата, спроведување на активности со кои се загрозува изворноста на природата во националниот парк е забрането.

<!--EndFragment-->