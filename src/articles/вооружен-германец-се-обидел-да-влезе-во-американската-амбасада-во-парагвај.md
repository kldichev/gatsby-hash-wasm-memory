---
title: Вооружен Германец се обидел да влезе во американската амбасада во Парагвај
date: 2023-06-23T09:15:29.299Z
category: свет
featured: true
featuredImage: ../img/11-15-vorz-ger.jpg
author: Вардарски
---
Германец облечен во панцир е уапсен откако се обидел да влезе во американската амбасада во Парагвај без соодветни документи, а полицијата подоцна пронашла два пиштоли и муниција во неговиот автомобил, објави Асошиетед прес.

Човекот, идентификуван како Филип Колберг, им рекол на властите дека планира да побара политички азил затоа што добил закани, изјави началникот на парагвајската полиција Жилберто Флеитас.

„Според верзијата на Колберг, тој отишол во амбасадата барајќи да разговара со дипломатски претставник, но лицето кое било присутно на разговорот му кажало дека треба да контактира со германската амбасада“, рече Флеитас.

Колберг потоа се упатил кон амбасадата на САД во Асунсион и бил уапсен од полицијата и приватните чувари бидејќи немал термин или документи, рече началникот на полицијата.

Властите во неговото возило пронајдоа пиштол Глок, пушка со телескопски нишан, дрон и 30 до 50 куршуми муниција, рече Флеитас.

Колберг одби да зборува со новинарите.

„Ние сме во контакт со германскиот конзулат (во Асунсион) за да побараме детали за оваа личност“, рече Флеитас.

Американската амбасада во Парагвај се уште не излезе со соопштение.