---
title: Германија приведе 7 лица поради финансирање на Исламска држава
date: 2023-06-01T09:30:59.742Z
category: свет
featured: true
featuredImage: ../img/11-30-ger-zadr-7-lica.jpg
author: Вардарски
---
Седум лица се уапсени во рација во Германија во средата против осомничени членови на мрежа која помагала во финансирањето на активностите на групата Исламска држава во Сирија, соопштија обвинителите, пренесе Асошиејтед прес.

Осомничените - четири жени и тројца мажи, со германско, турско, мароканско и косовско државјанство - беа уапсени во пет германски покраини додека истражителите претресуваа 19 имоти во Германија и еден во Холандија, се вели во соопштението на федералните обвинители. Осомничените се обвинети за поддршка на странска терористичка организација и, во некои случаи, за кршење на законите за извоз.

Обвинителите велат дека осомничените биле „финансиски посредници“ во мрежата во која двајца поддржувачи на ИД во Сирија барале донации за групата преку Телеграм од 2020 година. Тие, наводно, собирале и помагале во трансферот на донации.

Парите беа искористени за зајакнување на ИД и, особено, за подобрување на снабдувањето на членовите на групата што се држат во два кампа во северна Сирија, соопштија обвинителите. Во некои случаи, додаваат тие, парите им овозможиле на затворениците да избегаат или да бидат прошверцувани од логорите Ал-Хол и Рој.

Најмалку 65.000 евра вкупно биле префрлени во Сирија од мрежата за финансирање, според обвинителите.

Апсењата во средата беа поврзани со повеќе други истраги против лица обвинети за донирање на мрежата, во кои беа претресени повеќе од 90 други имоти, додаваат тие.