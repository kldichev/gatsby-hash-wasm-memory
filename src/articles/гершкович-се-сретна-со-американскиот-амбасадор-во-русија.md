---
title: Гершкович се сретна со американскиот амбасадор во Русија
date: 2023-07-04T11:00:16.619Z
category: свет
featured: true
featuredImage: ../img/1-greskovic-se-sretna.jpg
author: Вардарски
---
Амбасадорката на САД во Русија Лин Трејси во понеделникот добила пристап до затворениот новинар на Волстрит журнал Еван Гершкович, пренесува Ројтерс.

Тоа е втора ваква посета од неговиот прелиминарен притвор во март под обвинение за шпионажа, што тој го негира.

Не се соопштуваат детали од средбата. Стејт департментот не одговори веднаш на барањето за коментар.

Трејси последен пат се сретна со Гершкович во април, по неговото апсење на 29 март.

Потсетуваме, на 22 јуни стана јасно дека Гершкович ја изгубил жалбата за продолжување на мерката прелиминарен притвор.

Притворот на Гершкович во озлогласениот затвор Лефортово во Москва беше продолжен до 30 август.

Неговото апсење во март беше прво приведување на американски известувач во Русија под обвинение за шпионажа по Студената војна, што ги вознемири претставниците на Белата куќа и дополнително ги заострува врските меѓу Москва и Вашингтон.

Нему му се заканува затворска казна до 20 години.

Во минатото, Русија се согласи на размена на затвореници на високо ниво со САД.

Последен пат тоа се случи минатата година. Тогаш кошаркарската ѕвезда Бритни Гринер, осудена поради обвиненија за дрога, беше разменета за осудениот руски трговец со оружје Виктор Бут.

Сепак, Москва одлучи дека не може да има размена во случајот на Гершкович додека не биде изречена пресудата.

Засега не е одреден датум за неговото судење.

Односите меѓу Русија и Соединетите Држави се најлоши во последниве повеќе од 60 години поради руската инвазија на Украина во февруари 2022 година.