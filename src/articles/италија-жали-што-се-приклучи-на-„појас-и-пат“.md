---
title: Италија жали што се приклучи на „Појас и пат“.
date: 2023-07-31T12:00:45.400Z
category: свет
featured: true
featuredImage: ../img/2-it-kina.jpg
author: Вардарски
---
Италија пред четири години донесе „импровизирана и ужасна“ одлука да се приклучи на кинеската иницијатива „Појас и пат“. Ова го изјави италијанскиот министер за одбрана Гвидо Крозето, цитиран од „Ројтерс“.

Според него, овој потег едвај придонел за зголемување на извозот на земјава.

Италија се приклучи на иницијативата „Појас и пат“ за време на претходната влада, со што стана единствената голема западна земја што направи таков чекор. Сепак, Крозе е дел од сегашниот кабинет, кој размислува како да се повлече од договорот.

Иницијативата „Појас и пат“ предвидува обнова на стариот пат на свилата за поврзување на Кина со Азија, Европа и другите региони преку големи инфраструктурни инвестиции. Сепак, критичарите го гледаат како алатка за Кина да го прошири своето геополитичко и економско влијание.

„Приклучувањето на новиот пат на свилата беше импровизирана и ужасна одлука што го зголеми извозот на Кина во Италија, но немаше ист ефект врз италијанскиот извоз во Кина“, истакна Крозето за „Кориере дела сера“.

„Денес се поставува прашањето: како да се напушти „Еден појас, еден пат“ без да се нарушат нашите односи со Пекинг. Затоа што е вистина дека Кина е конкурент, но и партнер“, нагласи министерот за одбрана.

По состанокот во Белата куќа со американскиот претседател Џо Бајден во четвртокот, италијанскиот премиер Џорџија Мелони рече дека нејзината влада има рок до декември да донесе одлука за иницијативата „Појас и пат“ и најави дека наскоро ќе отпатува за Пекинг.

Вчера таа рече дека е „парадокс“ што иако Италија е дел од иницијативата „Појас и пат“, таа не е земја од Г7 со најсилни трговски врски со Кина.

„Ова покажува дека можете да имате добри односи и трговски партнерства и надвор од „Еден појас, еден пат“, нагласи премиерот.