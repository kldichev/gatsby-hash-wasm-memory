---
title: Поројните дождови поплавија области во Шпанија
date: 2023-09-05T17:30:57.499Z
category: свет
featured: true
featuredImage: ../img/7-30-porojni-doz-spa.jpg
author: Вардарски
---
Градоначалникот на Мадрид, Хозе Луис Мартинез-Алмеида ги повика жителите на главниот град да останат дома во неделата, откако Националната метеоролошка агенција АЕМЕТ издаде максимална црвена тревога за регионот Мадрид, провинцијата Толедо и градот Кадиз, пренесува Ројтерс.

„Поради исклучителната и несекојдневна ситуација каде се очекува да се срушат рекордите за врнежи, ги замолувам жителите на Мадрид денеска да останат дома“, напиша градоначалникот на социјалните мрежи. Во Мадрид за 12 часа се очекува да наврнат и до 120 литри на метар квадратен.

И покрај советот, многу жители останаа надвор во градот каде што почнаа да се собираат темни облаци од бура рано во неделата попладне.

Службите за итни случаи во Мадрид испратија СМС пораки до жителите во кои ги предупредуваат на опасност од поплави и ги советуваат да избегнуваат користење возила.

Покрај тоа, вечерниот фудбалски натпревар од Ла Лига помеѓу Атлетико Мадрид и Севиља на стадионот Ванда Метрополитано во Мадрид беше откажан поради загриженост за безбедноста.

Ситуацијата не е поинаква и во другите делови на Шпанија. Во Алканар, Тарагона, на источниот брег на Шпанија, службите за итни случаи, исто така, ги советуваа жителите да останат во затворени простории, откако во областа паднаа 215 литри на метар квадратен дожд во изминатите 24 часа, што доведе до поплави.