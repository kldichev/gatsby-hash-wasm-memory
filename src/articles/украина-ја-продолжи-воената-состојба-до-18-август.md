---
title: Украина ја продолжи воената состојба до 18 август
date: 2023-05-03T13:26:32.236Z
category: свет
featured: true
featuredImage: ../img/dsjdsjur18.png.webp
author: Вардарски
---

Украина го продолжи периодот на воена состојба и општа мобилизација за уште три месеци – со оваа одлука до 18 август.

За овие две одлуки денеска гласаше Врховната Рада на Украина.

За законот „За одобрување на претседателскиот указ за продолжување на воената состојба во Украина“ гласаа 324 пратеници. Со него се предвидува продолжување на воената состојба во Украина од 05:30 часот на 20 мај 2023 година за период од 90 дена. Односно до 18 август 2023 година.

Исто така, беше усвоен закон „За одобрување на указот на претседателот на Украина „За продолжување на периодот на општа мобилизација“, со кој и периодот на општа мобилизација од 20 мај е продолжен за 90 дена. Оваа одлука ја поддржаа 333 пратеници.

Досега Рада има одобрено слични решенија на 24 февруари, 15 март, 21 април, 15 август, 16 ноември и 7 февруари.

Украина воведе регистар на исчезнати лица

Украина започна унифициран регистар на исчезнати лица, соопшти Министерството за реинтеграција на привремено окупираните територии на Украина.

Регистарот ќе собира податоци за исчезнатите лица: нивното полно име, место и датум на раѓање, брачна состојба, место на живеење, територија на која исчезнале, околности и време на исчезнување, надворешни знаци.

Регистарот ќе содржи и информации за присуство или отсуство на судска одлука со која се прогласуваат лица за исчезнати или мртви.

Во април, украинскиот комесар за исчезнати лица Олех Котенко рече дека околу 7.000 украински војници се пријавени за исчезнати. Според Котенко, обично 60-65% од исчезнатите завршуваат во заробеништво, а останатите се мртви. Официјално, вкупно околу 23.000 украински војници официјално се сметаат за исчезнати во акција.
