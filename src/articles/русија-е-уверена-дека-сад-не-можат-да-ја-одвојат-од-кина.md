---
title: Русија е уверена дека САД не можат да ја одвојат од Кина
date: 2023-06-21T15:00:22.952Z
category: свет
featured: true
featuredImage: ../img/5-rus-uverena.jpg
author: Вардарски
---
Русија не е загрижена за потенцијалните обиди на САД да влијаат врз политиката на Кина кон Москва. Ова го изјави портпаролот на Кремљ, Дмитриј Песков, цитиран од Ројтерс.

Неговите зборови беа по повод посетата на американскиот државен секретар Ентони Блинкен на Пекинг, каде што разговараше со кинескиот претседател Си Џинпинг.

За време на ретката посета на американскиот врвен дипломат на Пекинг, двете страни се согласија да го стабилизираат своето интензивно ривалство за да не ескалира во конфликт, но не успеаја да постигнат голем пробив.

Но, Блинкен рече дека побарал од кинеската влада да биде многу внимателна за можноста кинеските фирми да и дадат на Русија технологија што може да ја користи во нејзината војна во Украина.

Песков истакна дека Пекинг има суверено право да воспоставува односи со други земји, а важен е обидот да се изгради предвидливи односи меѓу Кина и САД.

Русија не мисли дека постои ризик преговорите меѓу САД и Кина да ѝ направат проблеми, истакна тој.

Нашите односи на стратешко партнерство со Кина ни даваат уверување дека развојот на односите на Пекинг со другите земји никогаш нема да биде насочен против нашата земја, истакна Песков.

Санкционирана од Соединетите Американски Држави и Европската Унија поради Украина, Русија бара од Кина пазар за нејзиниот извоз на енергија и партнерство во глобалната антизападна оска што ќе го предизвика постојниот светски поредок.

Си Џинпинг ја посети Русија во март, вети пријателство, но одржувајќи „непристрасен став“ за украинскиот конфликт. Мировниот план предложен од Пекинг досега не доведе до пробив.