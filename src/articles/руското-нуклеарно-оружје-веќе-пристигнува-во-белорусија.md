---
title: Руското нуклеарно оружје веќе пристигнува во Белорусија
date: 2023-06-15T08:00:00.720Z
category: свет
featured: true
featuredImage: ../img/10-ruski-nukprist.jpg
author: Вардарски
---
Белорусија веќе прифаќа руско тактичко нуклеарно оружје. Ова го изјави претседателот Александар Лукашенко, цитиран од Ројтерс.

Според него, некои од нив биле три пати помоќни од атомските бомби фрлени од САД на Хирошима и Нагасаки во 1945 година.

Тоа е прво распоредување од Москва на ваков тип боева глава - нуклеарно оружје со помала моќ и дострел што може да се користи на бојното поле - надвор од руската територија од падот на Советскиот Сојуз.

Овој потег внимателно го следат САД и нивните сојузници, како и Кина, која постојано предупредуваше да не се користи нуклеарно оружје во војната во Украина.

„Имаме проектили и бомби што ги добивме од Русија“, објави белорускиот лидер во интервју за руската државна телевизија „Россија-1“.

Лукашенко, близок соработник на рускиот претседател Владимир Путин, вчера изјави дека нуклеарното оружје ќе биде физички распоредено на територијата на Белорусија „за неколку дена“, а земјата ќе биде опремена да биде домаќин на ракети со поголем дострел доколку е потребно.

Путин минатата недела рече дека Русија ќе ја задржи контролата врз тактичкото нуклеарно оружје и ќе започне со нивно распоредување во Белорусија откако ќе бидат подготвени специјални складишта за таа цел.

На 25 март, Путин објави дека Русија, на барање на Белорусија, ќе го распореди своето тактичко нуклеарно оружје во републиката, што САД долго време го правеа на територијата на своите сојузници.

Соединетите Држави ја критикуваа одлуката на рускиот лидер, но рекоа дека немаат намера да ја менуваат сопствената позиција за стратешкото нуклеарно оружје, ниту пак гледаат знаци дека Русија се подготвува да употреби нуклеарно оружје.

Лукашенко истакна дека неговата земја има голем број нуклеарни складишта останати од советската ера и дека обновила пет или шест од нив.

Според него, распоредувањето на нуклеарно оружје ќе делува како пречка против потенцијалните агресори.

Белорусија е близок сојузник на Русија и му дозволи на претседателот Владимир Путин да ја користи територијата на земјата како отскочна даска за инвазијата на Украина од страна на руските сили на 24 февруари.

Земјата граничи со три земји-членки на НАТО: Литванија, Латвија и Полска.