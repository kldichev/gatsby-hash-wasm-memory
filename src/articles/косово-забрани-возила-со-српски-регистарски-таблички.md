---
title: Косово забрани возила со српски регистарски таблички
date: 2023-06-16T04:15:20.439Z
category: свет
featured: true
featuredImage: ../img/6-15-kos-zab-srp.jpg
author: Вардарски
---
Косово во средата одлучи да забрани влез во земјата на возила со српски регистарски таблички. Одлуката се претставува како безбедносна мерка откако Србија уапси тројца косовски полицајци, јавува Anadolu Agency.

„Од безбедносни причини, институциите на Косово одлучија да го зголемат нивото на гранична контрола. Затоа како итен чекор е одлучено да се забрани влез на возила со српски регистарски таблички во Косово, додека анализата на ситуацијата од безбедносните институции продолжуваат.Следните чекори ќе бидат преземени врз основа на препораките на институциите за спроведување на законот“, изјави владиниот портпарол Перпарим Криезиу.

Претходно косовските медиуми објавија дека владата забранила и увоз на стоки од Србија.

Немања Старовиќ, државен секретар во Министерството за одбрана на Србија, рече дека косовскиот премиер Албин Курти прекршува повеќе договори со забраната за влез на српски производи, вклучително и Централноевропскиот договор за слободна трговија (ЦЕФТА).

„Овој потег е насочен против Србите кои живеат на северот на Косово, кои уредно ги добиваат сите основни прехранбени и медицински материјали од Србија. Доколку се спроведе, таквата незаконска мерка може да доведе до хуманитарна катастрофа“, рече Старовиќ.

Тој ја опиша одлуката како „наметнување целосна окупација на регионот“.

Потсетуваме дека Србија во средата приведе тројца косовски полицајци, велејќи дека „планирале акција во Србија“.

Министерството за внатрешни работи соопшти дека полицајците биле вооружени со автоматско оружје и во целосна борбена опрема и имале ГПС уреди, мапи и друга опрема кога биле уапсени од специјалните антитерористички единици на српската полиција.

Сепак, Курти на социјалните мрежи објави дека полицајците биле киднапирани од Србија и побара нивно итно ослободување, а истовремено ги повика и другите земји да ја осудат операцијата.

Српскиот претседател Александар Вучиќ одговори дека Курти сакал да започне војна за апсење од страна на косовската полиција на Србинот Милан Луне Миленковиќ, тренер на кик бокс клуб од Косовска Митровица, за кој велат дека е водач на организираниот криминал и шверцот.

Тензиите во Косово се зголемија по изборот на градоначалници етнички Албанци во четири северни региони со доминантно српско население минатиот месец.

Етничките Срби протестираат против изборот на градоначалници од крајот на мај.

Најмалку 30 војници на КФОР беа повредени на 29 мај во судирите со српските демонстранти кои се обидоа да го спречат новоизбраниот градоначалник на општина Звечан да влезе во градското собрание на свечена заклетва пред да ги започне своите службени должности.

Според болнички извори, повеќе од 50 цивили биле повредени со шок бомби и солзавец.

Полицијата во Косово соопшти дека најмалку пет лица биле приведени по судирите.

Европската унија (ЕУ) воведе сет мерки против Косово поради тековната тензија во северниот дел на земјата.

27-члениот блок ги намали посетите на високо ниво, контактите и финансиската соработка со оваа балканска земја, што е редок потег против Косово од страна на клучниот сојузник. Реверзибилните чекори се „постепени со финансиски и политички последици“, рече во средата портпаролот на ЕУ Петер Стано, цитиран од Блумберг.

Србија започна делумно повлекување на своите вооружени сили од пограничната област, што е „веќе еден чекор кон деескалација“, рече Стано.

Меѓутоа, ако ЕУ утврди дека Србија придонесува за обновени тензии, блокот ќе ги разгледа мерките против владата во Белград, рече тој.