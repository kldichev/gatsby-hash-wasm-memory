---
title: Турција и Египет разменија амбасадори за прв пат по една деценија
date: 2023-07-05T18:00:32.466Z
category: свет
featured: true
featuredImage: ../img/8-tur-egipet-razmenija.jpg
author: Вардарски
---
Египет и Турција првпат по една деценија назначија амбасадори во своите престолнини, пишува Ројтерс.

Целта е да се обноват нормалните дипломатски односи меѓу двете земји.

Консултациите меѓу високи претставници на Министерството за надворешни работи во Анкара и Каиро започнаа во 2021 година. Турција бара подобри врски со Египет, Обединетите Арапски Емирати, Израел и Саудиска Арабија.

Нормализацијата на односите меѓу Анкара и Каиро забрза откако египетскиот претседател Абдел Фатах ал Сиси и неговиот турски колега Реџеп Таип Ердоган се ракуваа во Доха на Светското првенство во 2022 година.

Сиси и Ердоган се договорија за размена на амбасадори во мај.

Амр Елхами ќе биде амбасадор на Египет во Анкара, а Турција на функцијата во Каиро го назначи Салих Мутлу Сен.

Двете земји немаат амбасадори од 2013 година, кога Египет го протера турскиот амбасадор и ја обвини Анкара дека ги поддржува организациите кои се обидуваат да ја поткопаат земјата.