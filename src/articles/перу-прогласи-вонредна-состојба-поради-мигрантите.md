---
title: Перу прогласи вонредна состојба поради мигрантите
date: 2023-04-27T21:20:51.797Z
category: свет
featured: true
featuredImage: ../img/permfnxnvzx.png.webp
author: Вардарски
---

Перу прогласи вонредна состојба на своите граници, пренесува „Франс прес“.

Претседателот на земјата нареди распоредување војници за зајакнување на контролните пунктови и блокирање на илегалните мигранти кои се движат северно од Чиле.

Стотици мигранти, за кои ОН велат дека се претежно од Хаити и Венецуела, кои порано живееле во Чиле, но сега се обидуваат да ја напуштат земјата, со недели се блокирани на границата меѓу перуанскиот град Такна и Арика на северот на Чиле.

Многумина посочија дека сакаат да се вратат дома или да продолжат на север кон САД, бидејќи Чиле ги зајакнува контролите за имиграцијата.

Перуанската влада веќе испрати 200 полицајци за да ги зајакне контролните пунктови за имиграција и да го спречи транснационалниот криминал.

Шефот на државата Дина Болварте рече дека дополнителни војници ќе бидат испратени за поддршка на полицијата на граничните пунктови со Чиле, Боливија, Бразил, Еквадор и Колумбија.

„Националната полиција ќе ја задржи контролата врз внатрешниот поредок со поддршка на вооружените сили“, објасни таа.

Владата не прецизираше што ќе значи вонредната состојба или колку долго ќе остане на сила.
