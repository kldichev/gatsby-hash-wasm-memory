---
title: Пензионерите се мобилизираат - дел здруженија на протести за поголеми пензии
date: 2023-08-08T17:23:14.316Z
category: македонија
featured: true
featuredImage: ../img/penzionerite-se-mob.jpg
author: Вардарски
---
<!--StartFragment-->

Додека се дебатира за линеарно или процентуално покачување на пензиите, протестите на пензионерите се проширија. Обвинувања и за политичка заднина на пензионерските протести. Сојузот на пензионери се изјасни против линеарното покачување, ќе предложи зголемување на минималната пензија.

Протестите на пензионерите се проширија во повеќе градови. Почнаа во Прилеп каде незадоволните пензионери побараа линеарно покачување на пензиите од 3.500 денари наместо најавеното покачување од 6 отсто во септември. Денеска десетици пензионери излегоа на протест со истите барања во Тетово и Свети Николе, а минатата недела имаше протести во Штип, Кочани, Куманово и Велес.

Пензионерката Вера Стојанова од Штип за „Радио Слободна Европа“ вели дека процентуалното покачување на пензиите мора да се замени со линеарно, бидеќи, вели, **јазот помеѓу оние кои земаат најниски и највисоки пензии** е многу голем.

„Никако процентуално, јас сум само за линеарно покачување на пензиите. Процентуалното покачување толку нѐ оддалечи едни од други што тој што зема 10.000 ќе зема 11.000, додека оние што земаат 50.000 ќе земаат 60.000 денари. Покачувањето на пензиите мора да биде линеарно еднакво за сите, бидејќи продуктите кога одиме да ги купуваме во продавница се со иста цена и за пензионерите со најниски примања, но и за оние со највисоки. Не само јас, туку и со другите пензионери со кои контактирам се за линеарно покачување и апсолутно ги поддржуваме протестите“, вели Стојанова.

Таа додава и дека утре ќе има нов протест на пензионери од Штип, каде тие одново ќе го искажат своето незадоволство од најавеното процентуално покачување.

Друг пензионер од Скопје пак, Добре Јанев, за РСЕ вели дека е разочаран што нема поддршка од Сојузот на здруженија на пензионери на државно ниво.

„Нели е срамота некои да имаат покачување од 80 отсто, а на нас само 6 отсто. Бараме за сите да биде еднакво, а не одредена група пензионери да добие покачување од 5.000, а јас да добијам покачување само од 500 денари. Што ќе направиме со тоа покачување? Мора да има линеарно покачување на пензиите за сите“, вели Добре Јанев, пензионер од Скопје.

<!--EndFragment-->