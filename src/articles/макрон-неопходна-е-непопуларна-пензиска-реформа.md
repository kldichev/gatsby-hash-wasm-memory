---
title: "Макрон: Неопходна е непопуларна пензиска реформа"
date: 2023-03-23T00:09:07.132Z
category: свет
featured: true
featuredImage: ../img/makrotnxujtfgzhtfzs.png.webp
author: Вардарски
---

Францускиот претседател Емануел Макрон во телевизиско интервју ѝ ги објасни на нацијата причините за воведувањето на контроверзниот пензиски закон, со кој старосната граница за пензионирање се зголемува од 62 на 64 години, а кој предизвика бран на незадоволство низ целата земја. Оваа реформа не е луксуз, не е задоволство, тоа е неопходност, рече францускиот претседател.

- Дали мислите дека уживам во воведувањето на оваа реформа? Не, рече Макрон во ретко телевизиско интервју. Но, нема сто начини да се избалансира рамнотежата, оваа реформа е неопходна.

Реформата ќе ја зголеми старосната граница за пензионирање за две години, на 64 години, а владата ја протурка минатата недела без гласање во парламентот.

Реформата предизвика масовни протести во земјата, најголеми по бунтот на „жолтите елеци“ пред четири години, кој стана насилен откако законот беше протуркан без гласање во парламентот.

Макрон истакна дека „екстремното насилство“ не е прифатливо.

– Ќе се погрижиме што поскоро да се нормализира животот и покрај малкуте што блокираат се, рече тој.

Анкетите покажуваат дека мнозинството Французи се против реформата, како и против одлуката на владата да ја наметне. Но, Макрон рече дека ќе остане цврсто.

- Помеѓу краткорочните анкети и општиот интерес на државата го избирам општиот интерес. Нема да толерираме никакво неприфатливо однесување, рече тој.

Владата на премиерката Елизабет Борн ја има мојата целосна доверба, рече Макрон, додавајќи дека меѓу краткорочните анкети и општиот интерес на земјата, тој го избира второто дури и кога тоа носи непопуларност. Разговорите за пензиските реформи треба да продолжат, но насилството не може да се толерира.

- Реков дека нема да толерираме никакви ексцеси. Ќе се обидеме да им дозволиме на луѓето да го продолжат својот живот што е можно понормално и покрај оние што ја блокираат \[економската] активност. На мене, како извршна власт, зависи да го слушнам легитимниот гнев, а не насилството, што беше изразено за време на овие протести, рече Макрон.

Макрон ги повика синдикатите заеднички да го продолжат социјалниот дијалог.

Синдикатите кои го следеа интервјуто на претседателот не беа премногу импресионирани.

- Како и секогаш, Макрон стои на својата гледна точка, така и ние ќе застанеме на нашето. Значи се уште чекаме да се отвори вратата за преговори... подготвени сме, изјави Софи Трастур, синдикат CFDT.

Огромното мнозинство Французи се против реформата на пензискиот закон, но најмногу се жалат на начинот на кој е донесен - без гласање во парламентот.

- Генерално сум за (пензиска реформа) затоа што сметам дека е правилно да се работи уште малку, и економски и од аспект на нашиот животен стил. Дали начинот на кој таа беше прифатена беше точен? Одговорот е - не, рече Беноа Паџе, Париз.

Поради штрајкот се зголемуваат проблемите во рафинериите, јавниот превоз, собирањето смет. Во Ница и Тулуз блокирани се железничките станици, во Марсеј – најголемото француско пристаниште.

Синоќа како и дење гореа барикади низ цела Франција, демонстрантите се судрија со полицијата. Имаше апсења.

Групите за човекови права и опозициските политичари ја осудија прекумерната употреба на сила од страна на полицијата за време на протестите.
