---
title: Завојуваните фракции во Јемен разменија воени заробеници
date: 2023-04-14T23:25:40.836Z
category: свет
featured: true
featuredImage: ../img/sudkbkrk.png.webp
author: Вардарски
---

Во тек е голема размена на воени заробеници меѓу завојуваните страни во Јемен. Тоа се смета за дел од засилените напори за ставање крај на разорниот осумгодишен конфликт во земјата, јавува Би-Би-Си.

Меѓународниот комитет на Црвениот крст (МКЦК) појасни дека уапсените биле пренесени со хеликоптер од главниот град Сана, кој е под контрола на бунтовниците, во Аден, контролиран од владата. Се очекува во следните три дена да бидат разменети околу 900 затвореници.

Војната меѓу бунтовниците и провладините саудиски сили остави десетици илјади Јеменци мртви. Исто така, создаде една од најлошите хуманитарни кризи во светот, при што околу 80% од населението е принудено да се потпира на помош во храна за да преживее.

Размената, најголемата од крајот на 2020 година, се смета за мерка за градење доверба по разговорите претходно оваа недела во Сана меѓу саудиска делегација и бунтовниците Хути, чија цел е да се постигне нов и потенцијално траен прекин на огнот.

Разговорите беа олеснети од Оман, кој граничи со Саудиска Арабија и Јемен и одигра клучна улога во обидите да посредува за ставање крај на повеќегодишните борби.

Се верува дека има илјадници воени заробеници кои ги држат двете завојувани страни.

Со овој чин на добра волја, стотици семејства растргнати од конфликтот повторно се обединуваат за време на светиот месец Рамазан, давајќи трошка надеж среде големото страдање, рече регионалниот директор на МКЦК Фабрицио Карбони.
