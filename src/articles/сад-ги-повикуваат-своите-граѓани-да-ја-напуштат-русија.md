---
title: САД ги повикуваат своите граѓани да ја напуштат Русија
date: 2023-03-30T22:10:28.078Z
category: свет
featured: true
featuredImage: ../img/sadru.png.webp
author: Вардарски
---

Во четвртокот Вашингтон ги повика американските граѓани да ја напуштат Русија, откако американски новинар беше приведен во таа земја.

– Американските граѓани кои престојуваат или патуваат во Русија треба веднаш да ја напуштат (Русија), како што продолжува да советува Стејт департментот, се вели во соопштението на Белата куќа.

Стејт департментот е во директен контакт со Москва во врска со притворањето на новинарот на Волстрит журнал, нагласуваат од Белата куќа и додаваат дека администрацијата на претседателот Џо Бајден контактирала со семејството на новинарот и со неговиот работодавец.

Московскиот суд во четвртокот нареди притвор на новинарот на „Волстрит журнал“, Еван Гершкович, велејќи дека тој ќе биде притворен најмалку до 29 мај за наводно шпионирање за САД.

– Неприфатливо е руската влада да е насочена против американските граѓани, соопшти Белата куќа, остро осудувајќи го притворот.

Волстрит журнал остро ги отфрли обвинувањата и повика на ослободување на својот известувач, изразувајќи загриженост за неговата благосостојба.

– Се солидаризираме со Еван и неговото семејство, соопшти американскиот весник.

Репортери без граници апсењето на новинарот го нарекоа загрижувачки.

– Новинарите не смеат да бидат мета, посочија тие.

Гершкович, кој е роден во 1991 година, се соочува со затворска казна до 20 години доколку биде осуден.

Рускиот правен систем се смета за многу политизиран, а обвинувањата речиси секогаш водат до пресуди.

Руската тајна служба ФСБ објави дека привела американски новинар поради „шпионирање за интересите на американската влада“.
