---
title: "Скандинавски медиуми: Русија шпионира цивилни бродови во Северното Море"
date: 2023-04-19T22:19:10.690Z
category: свет
featured: true
featuredImage: ../img/ruspin.png.webp
author: Вардарски
---

Русија користи цивилни бродови за собирање разузнавачки информации за воената активност и критичната инфраструктура во Северното Море, покажа заедничката истрага на данските, финските, шведските и норвешките јавни медиуми, цитирана од Политико.

Истрагата следеше десетици руски истражувачки и рибарски бродови чии рути редовно минуваат низ полињата со нафта и гас, во близина на ветерници и електрани и блиску до воени полигони за обука - вклучително и за време на вежбите на НАТО.

Според норвешкиот јавен сервис НРК, најмалку 50 цивилни бродови биле вклучени во мисии за собирање разузнавачки информации во северните води во последните десет години.

Шефот на норвешката разузнавачка служба, Нилс Андреас Стенсјонес, беше цитиран од НРК дека разузнавачките активности биле извршени „покрај вообичаената комерцијална активност (на рибарските бродови).

Истрагата на финскиот јавен радиодифузер Yle покажува како океанографскиот истражувачки брод Адмирал Владимирски бил користен за мапирање на критичната инфраструктура на дното на Северното Море.

Според експертите и претставниците на разузнавањето, овие извидувачки мисии би можеле да бидат прв чекор кон саботирање на критичната инфраструктура, како што се телекомуникациските кабли или офшор фармите со ветерници.

Запрашан од медиумите да одговорат на наводите, рускиот амбасадор во Осло Теимураз Рамишвили рече дека „работата на истражувачките проекти (е) координирана преку дипломатски канали и (е) во согласност со меѓународното право“.

Војната на Русија против Украина доведе до обновени стравувања меѓу европските земји за ранливоста на нивната критична инфраструктура.

Минатиот септември гасоводите Северен тек 1 и 2 што ја поврзуваат Русија со Германија преку Балтичкото Море беа оштетени од подводни експлозии во, како што го нарекоа шведските и данските власти чин на намерна саботажа. Иако Русија брзо беше обвинета за нивното минирање, виновникот сè уште не е идентификуван.
Потсетуваме дека за неколку часа на 26 септември беа откриени три протекувања во „Северен тек 1“ и „Северен тек 2“. Првиот од нив беше откриен на Северен тек 2 во близина на данскиот остров Борнхолм. Потоа беа снимени две протекувања на „Северен тек“. Данската агенција за енергетика извести дека големо количество гас влегло во морето. Шведските сеизмолози подоцна објавија дека снимиле две експлозии долж трасите на гасоводот. Неколку дена подоцна, шведската крајбрежна стража открила четврто истекување во објектите.

Соединетите држави и НАТО ги нарекоа нападите на гасоводот во септември 2022 година како „чин на саботажа“. Од своја страна, Москва го обвини Западот и го повика Советот за безбедност на ОН да спроведе независна истрага. Ниту една страна не обезбеди докази за нивните тврдења.

И Шведска и Данска, кои истражуваа, заклучија дека четирите истекувања на Северен тек 1 и 2 биле предизвикани од експлозии. Сепак, тие не прецизираа кој би можел да биде одговорен за несреќата.

Западните земји, вклучително и Германија, реагираа претпазливо на истрагите за експлозиите што ги погодија руските гасоводи Северен тек минатата година, велејќи дека веруваат дека тоа е намерно дело, но одбиваат да кажат кој според нив е одговорен.

Во последните месеци се појавија неколку новинарски истраги кои зборуваат за проукраинска трага, иако без никакви докази за поврзаност со Киев.

Во март, американскиот истражувачки новинар Сејмур Хирш рече дека од ЦИА и германското разузнавање било побарано да подготват алтернативна верзија на експлозијата на гасоводот Северен тек 2.
