---
title: ОН се вознемирени од сериозно кршење на човековите права во Украина
date: 2023-04-29T01:27:28.662Z
category: свет
featured: true
featuredImage: ../img/kjdaskj31231.png.webp
author: Вардарски
---

ОН се вознемирени од сериозно кршење на човековите права во Украина

Комитетот на ОН соопшти дека е длабоко загрижен поради кршењето на човековите права од страна на руските сили и приватните воени компании во Украина, пренесува Ројтерс.

Тоа укажува на присилни исчезнувања, тортура, силување и егзекуции без судење и осуда.

Во своите наоди за Русија, Комитетот на ОН за елиминација на расната дискриминација ги повика руските власти да ги истражат наводите за кршење на човековите права извршени за време на инвазијата на Украина.

„Комитетот беше длабоко загрижен за сериозните прекршувања на човековите права извршени за време на тековниот вооружен конфликт од страна на вооружените сили на Руската Федерација и приватните воени компании“, се вели во соопштението.

Засега нема коментар од постојаната руска мисија во ОН во Женева.

Меѓу направените прекршувања, кои комисијата ги посочува во својот извештај, се и прекумерната употреба на сила, самоволните апсења, убиствата и присилната депортација на деца од Украина во Русија.

Од своја страна, Москва, за која комисијата тврди дека одбила да и даде информации за конфликтот, негира дека извршила злосторства и намерно гаѓала цивили во Украина. Таа негира дека ги депортирала украинските деца во Русија и наместо тоа тврди дека ги евакуирала на безбедно.

Комитетот на ОН, исто така, ја истакна својата загриженост поради регрутирањето војници во руската армија од етничките малцинства и „поттикнување на расна омраза и ширење на расистички стереотипи против етничките Украинци“, вклучително и на државната телевизија.

Активистите за човекови права во регионот Бурјатија ги обвинија властите дека ги фокусираат своите напори за мобилизација на оддалечените региони со етнички малцинства за да избегнат да го разгорат народниот гнев во Москва и другите поголеми градови во земјата.
