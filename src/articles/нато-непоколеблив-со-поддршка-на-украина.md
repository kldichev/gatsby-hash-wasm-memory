---
title: НАТО непоколеблив со поддршка на Украина
date: 2023-03-29T23:45:53.615Z
category: свет
featured: true
featuredImage: ../img/natopoeb.png.webp
author: Вардарски
---

Генералот Кристофер Каволи, врховен командант на НАТО во Европа, во средата повика на континуирана поддршка за Украина до победа. Тој на 29 март разговарал со врховниот командант на вооружените сили на Украина, Валериј Залужни, објави Гласот на Америка.

„Мораме да продолжиме да го поддржуваме потенцијалот на Украинците да победат. Русија не може да излезе од оваа војна како победничка, нашата иднина едноставно не може да го поднесе“, рече тој за време на говорот во Берлин на 75-годишнината од Маршаловиот план.

Тој додаде дека САД и Европската унија (ЕУ) ги обучуваат Украинците на дневна основа и во рамките на билатералните програми и во рамките на воената помош на ЕУ.

„Денес повеќе од 11.000 украински војници минуваат низ колективна обука со нас, на различни локации низ Европа. Овие војници ќе можат да влијаат на ситуацијата на бојното поле“, рече американскиот генерал.

Каволи истакна дека војната во Украина е предизвик за колективната безбедност на НАТО, но алијансата успеа брзо да одговори со зајакнување на своето источно крило.

„Како одговор на руската инвазија на Украина, НАТО алијансата создаде голема и моќна воена структура на источното крило. Сега имам над 40.000 војници под моја команда и уште 200.000 војници кои земјите ги ставија на подготвеност во случај да ми требаат. Имаме речиси 100 авиони кои патролираат во воздушниот простор во моментов, речиси 100 бродови кои ја контролираат ситуацијата на водата“, рече врховниот командант на силите на НАТО во Европа.

Тој го истакна единството што го покажа Алијансата по руската инвазија.

„Сојузниците и партнерите ги штитат вредностите на слободата и демократијата, тие ги ставаат интересите на Украина дури и над нивните сопствени интереси“, рече генералот Каволи.
