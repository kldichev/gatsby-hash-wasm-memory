---
title: Во сабота е Задушница или спомен за упокоените
date: 2023-02-16T22:51:47.638Z
category: друго
featured: true
featuredImage: ../img/zadusnica.jpg.webp
---

Православните христијани ја одбележуваат Задушница во знак на сеќавање на починатите. Оваа Задушница секогаш се паѓа во сабота пред месопусната недела во пресрет на велигденскиот пост и празникот Прочка.

Црквата пропишала посебни денови – задушници, четирипати годишно, кога верниците се молат за покој на душите на починатите.

Задушница е секогаш во сабота, ден што црквата го одредила за помен и молитва за упокоените. На задушница се оди во црква каде што се служи литургија и парастос. На овој ден се посетуваат гробиштата каде што со молитва, пченица и лепче осветено со црвено вино се изразува помен за починатите.

На Задушница верните им даваат милостина на сиромашните во име на покојните и се молат за покој на нивните души. Огромна корист и помош добиваат душите на починатите од искрените молитви соединети со дарувањето милостиња на сиромашните во нивни спомен, а пред сè нивното споменување на Проскомидија.

![](../img/svekji-960x621.jpg.webp)

Во својата 21 Беседа за Делата Апостолски, Светиот Јован Златоуст вели: „Сè уште постои, навистина постои можност доколку сакаме да ја олесниме казната на починатиот грешник. Ако често се молиме и делиме милостина за него, макар да бил тој недостоен сам по себе, Бог ќе нè услиши. Кога поради апостолот Павле спасувал други и поради едни поштедувал други, како не ќе го направи истото и за нас?“

Вечен нека им е споменот на сите што се упокоиле со надеж за воскресение и живот вечен.

**Тропари за упокоените**

„Господи, Кој со длабока мудрост човекољубиво управуваш сѐ, и на сите им даваш сѐ што е полезно, единствен Создателу, душите на Твоите слуги упокој ги, зашто сета надеж ја положија на Тебе – Творецот и Создател и Бог наш“.

„Сите светии го најдоа изворот на животот и рајската врата, да го најдам и јас патот со покајание, јас сум загубена овца, повикај ме Спасителу и спаси ме“.
