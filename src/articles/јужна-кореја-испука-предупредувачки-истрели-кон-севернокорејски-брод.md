---
title: Јужна Кореја испука предупредувачки истрели кон севернокорејски брод
date: 2023-04-16T23:52:12.192Z
category: свет
featured: true
featuredImage: ../img/jzsrfjiorjr.png.webp
author: Вардарски
---

Јужна Кореја испука предупредувачки истрели кон севернокорејски брод кој ја преминал морската граница. Ова денеска го соопшти јужнокорејската армија, цитирана од Ројтерс, прецизирајќи дека акциите се случиле во саботата на 16 април.

„Нашата војска одржува решителен борбен став додека ги следи движењата на непријателот како подготовка за потенцијални провокации во врска со прекршувањата од севернокорејските патролни чамци“, се вели во соопштението на Јужна Кореја.

Упадот дојде во време на зголемени тензии поради засилените воени дејствија на Северна Кореја во последните недели, вклучувајќи го и петочниот тест на нова интерконтинентална балистичка ракета со цврсто гориво.

Военото воздухопловство на Јужна Кореја денеска соопшти дека ќе одржи заеднички вежби со САД од 17 до 28 април.

Во вежбата ќе бидат мобилизирани 110 авиони, вклучително и јужнокорејските борбени авиони Ф-35 и Ф-15 и американските ловци Ф-16 и танкери за воздушно полнење гориво КЦ-135, како и 1.400 војници од двете земји.

Севернокорејскиот лидер Ким Џонг Ун оваа недела нареди „попрактично и поофанзивно“ воено одвраќање за да се спротивстави на она што изолираната земја ги нарече агресивни потези на Соединетите држави и Јужна Кореја.

Сеул и Вашингтон потврдија дека нивните вежби се одбранбени и имаат за цел да го одвратат Северот.
