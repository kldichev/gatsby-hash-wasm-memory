---
title: Зеленски е поканет на самитот на НАТО во јули
date: 2023-04-05T00:16:42.460Z
category: свет
featured: true
featuredImage: ../img/zelenskipojant.png.webp
author: Вардарски
---

Генералниот секретар на НАТО Јенс Столтенберг изјави дека украинскиот претседател Володимир Зеленски е поканет на претстојниот самит на Алијансата, кој во јули ќе се одржи во Вилнус, главниот град на Литванија.
Со нетрпение очекуваме да се сретнеме со Зеленски на нашиот самит во јули во Вилнус, рече Столтенберг на прес-конференција по средбата на министрите за надворешни работи на земјите-членки на НАТО со неговиот украински колега Дмитро Кулеб.

Столтенберг повтори дека НАТО останува посветен на својата политика на отворени врати и е подготвен да и помогне на Украина се додека е потребно.

– Сојузниците јасно кажаа дека остануваме посветени на политиката на отворени врати на НАТО. Ја повикуваме Украина да продолжи со реформите, дури и во тешки времиња. Разговаравме за важноста на антикорупциските мерки, владеењето на правото и правата на малцинствата, рече Столтенберг.

Силна, независна Украина е од клучно значење за стабилноста на евроатлантската област, нагласи генералниот секретар.

Министерот Кулеба изјави дека членството на Украина во НАТО ќе биде во најдобар интерес за евроатлантската безбедност.

– Нема подобро решение за обезбедување на евроатлантската безбедност во целина од евентуалното членство на Украина во НАТО, изјави Кулеба во седиштето на НАТО по пристигнувањето на состанокот со министрите за надворешни работи на земјите-членки на Алијансата.
