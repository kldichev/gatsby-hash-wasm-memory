---
title: "Москва: Нуклеарната реторика на Г7 има за цел да изврши притисок врз
  Русија и Кина"
date: 2023-05-24T00:39:40.597Z
category: свет
featured: true
featuredImage: ../img/nuklear-retorika.jpg
author: Вардарски
---
Единствената цел на нуклеарната реторика на Г7 е да изврши психолошки, воен и политички притисок врз Москва и Пекинг. Ова го изјави заменик министерот за надворешни работи Сергеј Рјабков, цитиран од „Ројтерс“.

Во првото коминике за нуклеарно разоружување објавено на минатонеделниот самит на Г7, групата ги повика Русија и Кина да покажат поголема транспарентност во врска со нивните нуклеарни арсенали, слично на чекорите преземени од Соединетите држави, Велика Британија и Франција.

Рјабков - првиот човек на рускиот оддел задолжен за контрола на оружјето - возврати дека документот го одразува антирускиот и антикинескиот тон на групата.

„Се создава впечаток дека западната реторика на тема големината на нивните нуклеарни арсенали (на Русија и Кина - б.б.) има единствена цел - да врши психолошки и воено-политички притисок врз Русија и Кина“, нагласи тој.

Зад ова очигледно се крие патолошка желба за оцрнување на нашите држави, додаде заменик министерот.

Неговите забелешки доаѓаат по бесниот одговор и од Кина и од Русија во врска со самитот на Г7 и декларации кои ги издвоија двете земји за голем број прашања. Москва средбата ја нарече „инкубатор“ за антируска и антикинеска хистерија.

Кинескиот лидер Си Џинпинг и неговиот „драг пријател“ претседателот Владимир Путин се обврзаа на „безгранично“ партнерство непосредно пред руската инвазија на Украина во 2022 година и оттогаш дополнително ги зајакнаа своите економски, политички и воени врски.

Во серијата билатерални посети, рускиот премиер Михаил Мишустин доцна синоќа допатува во Кина на разговори со кинески претставници и бизнис претставници. Ова ја зголеми вознемиреноста на Западот за односите меѓу двете земји.