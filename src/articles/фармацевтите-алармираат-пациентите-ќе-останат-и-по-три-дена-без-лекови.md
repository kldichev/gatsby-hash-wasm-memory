---
title: "Фармацевтите алармираат: пациентите ќе останат и по три дена без лекови"
date: 2023-02-16T20:02:53.010Z
category: македонија
featured: true
featuredImage: ../img/lekovi.jpg.webp
---

По добиените инструкции како да постапуваат со пациентите по сајбер нападот на системот на ФЗО, вечерва и фармацевтите алармираат дека дадените упатства за работа ќе ги остават пациентите без лекови и по три дена.

Фармацевтската комора смета дека премогу време ќе се изгуби за проверка на осигурувањето кога пациентот во аптека ќе дојде да побара лек.

„Во случаи на акутните рецепти, осигуреникот треба да чека до 24 часа за да се провери осигурувањето и добие повратен одговор од ФЗОРСМ што може да резултира со животно загрозувачки последици по пациентот; Во случаи на хроничните рецепти осигуреникот треба да чека до три дена за да се провери осигурувањето и добие повратен одговор од ФЗОРСМ што исто така може да резултира со животно загрозувачки последици по пациентот“, реагира Комората на фармацевти.

Вечерва Комората испрати допис до управниот одбор на Фондот за здравство во кој укажува на неможноста да се спроведат во пракса дадените препораки.

Фармацевтите бараат за месец февруари да не се одбиваат рецептите по основ на осигурување и итно да се најде решение за постапување од 1 март оти посочениот начин на работа е неизводлив во пракса и на штета на пациентите.

Фондот за здравство поради блокираните податоци на здравствените осигуреници испрати препораки како да се надминат проблемите предизвикани од нападот. Посебни препораки за постапување по сајбер нападот биле испратени до јавните и приватните здравствени установи и аптеките.
