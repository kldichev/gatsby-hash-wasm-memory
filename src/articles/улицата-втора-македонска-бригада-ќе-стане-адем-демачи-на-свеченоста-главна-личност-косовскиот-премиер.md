---
title: Улицата Втора македонска бригада ќе стане Адем Демачи, на свеченоста
  главна личност косовскиот премиер
date: 2023-08-10T09:18:44.195Z
category: македонија
featured: true
featuredImage: ../img/kurti.jpg
author: Вардарски
---
<!--StartFragment-->

Во петок улицата Втора македонска бригада во Чаир ќе биде преименувана во Адем Демачи, според истакнат косовски борец и интелектуалец, повеќепати уапсен во поранешна Југославија со пресуди за големоалбански сепаратизам. Дека целта на посетата на косовскиот премиер Аљбин Курти е токму овој настан денеска потврди чаирскиот градоначалник „огнениот“ Висар Ганиу, а концерт на плоштадот во Тетово во чест на Курти најави градоначалникот на Тетово и лидер на Беса, Биљал Касами, кој води разговори за изборна соработка со партијата во создавање на Изет Меџити и Ганиу.

<!--EndFragment--><!--StartFragment-->

„Аљбин Курти, премиерот на Косово, доаѓа во петок во 14.30 часот во општина Чаир. Причината е свеченото пуштање во употреба на улицата Адем Демачи и тој ќе остане близу еден час во нашата општина, а целата активност ќе биде кај споменикот на УЧК, или 'Шќипоња' во Топанско Поле“, изјави меѓу другото Ганиу за весникот Лајм. Ганиу уште додаде: „Можам да го прашам и Бујар Осман дали го знае Аљбин Курти како премиер на Косово. Ние го познаваме, населението го знае и на тој ден ќе има величествен дочек за премиерот на Косово“.

Инаку, станува збор за една од неколкуте улици кои веќе се преименувани во Чаир, а со согласност на Советот на Град Скопје.

Адем Демачи е многу почитувана личност во Косово поради неговите заложби за независно Косово и, според судските пресуди во поранешна Југославија против него, за голема Албанија. Бил една од личностите кои неколкупатои биле осудувани и кој не ги променил своите идеали. Започнал со активностите многу години пред војната во Косово, се залагал за мирно решение за прогласување на Република Косово, но по создавањето на Ослободителната војска на Косово, се приклучил во нејзиното политичко крило. Потоа бил директор на косовската државна радио телевизија. Бил близок со Курти. Починал на 82 години во 2018 година. Инаку студирал книжевност, право и образование во Приштина, Белград и во Скопје.

Но, улицата која ќе го носи неговото име засега се вика Втора македонска бригада. Некогаш тоа име го добила по славната бригада која биела битки со бугарскиот фашистички окупатор и која го изодела Февруарскиот поход. Броела 480 борци, голем дел од нив загинале кој во борба со бугарската војска, а уште поголем број животите ги загубиле во завршните борби за ослободување на Македонија, а потоа и на Југославија, најмногу на Сремски фронт. Еден од борците, Перо Видиковски Видов бил стрелан во Ваташа.

Како се одбра токму вакво преименување на оваа улица им останува познато на предлагачите од Чаир, а дали им било познато на тие што гласале во Советот на Скопје во 2021 година тешко дека ќе се дознае.

Како и да е, 493  улици, плоштади и мостови се преименуваат оттогаш во Скопје, на некои им се враќаат старите имиња, повеќето добиваат нови имиња според желбите на локалните политичари, а процесот најревносно се одвива во Чаир, каде списокот тежи 66 улици. Последна беше улицата 191 која стана ул.Сул Хотла, според истакнат балист, борец против партизаните, соработник на фашистичка Бугарија и на ВМРО меѓу двете светски војни. Бил осуден на смрт по ослободувањето на Македонија. Така вели македонската Историја.

<!--EndFragment-->