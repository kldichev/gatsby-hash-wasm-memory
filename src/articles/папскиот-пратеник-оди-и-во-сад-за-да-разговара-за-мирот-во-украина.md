---
title: Папскиот пратеник оди и во САД за да разговара за мирот во Украина
date: 2023-07-18T16:00:50.525Z
category: свет
featured: true
featuredImage: ../img/6-papski-pratenik.jpg
author: Вардарски
---
Италијанскиот кардинал Матео Зупи, задолжен од папата Франциско да помогне во воспоставувањето мир во Украина, денеска замина за Вашингтон за да се сретне со американски официјални претставници како продолжение на неговите разговори во Киев и Москва, јавува Ројтерс.

Од Ватикан прецизираат дека тој ќе биде таму три дена, но не кажуваат со кого ќе се сретне.

Посетата има за цел да го промовира мирот во Украина и да ги поддржи „хуманитарните иницијативи за ублажување на страдањата на луѓето кои биле најпогодени и најранливи, особено децата“.

Минатиот месец Џупи ја посети Москва, каде што се сретна со поглаварот на влијателната Руска православна црква, патријархот Кирил, како и со рускиот комесар за деца, Марија Лвова-Белова.

Претходно во јуни тој го посети и Киев, каде што се сретна со украинскиот претседател Володимир Зеленски.

Украинскиот лидер се сретна со папата во мај и побара од Ватикан да го поддржи неговиот безусловен мировен план, кој повикува на враќање на територијалниот интегритет на неговата земја, повлекување на руските трупи, прекин на непријателствата и враќање на државните граници на Украина.

Спомнувањето на хуманитарните иницијативи и децата во изјавата на Ватикан се чини дека е упатување на барањето на Киев - и желбата на Ватикан - да помогне во враќањето на украинските деца.

Киев проценува дека речиси 19.500 деца биле однесени во Русија или на Крим окупиран од Русија од февруари 2022 година, акт што го осудува како незаконска депортација.

Претходно овој месец, Џупи рече дека работи на „механизам“ што може да обезбеди враќање на децата.