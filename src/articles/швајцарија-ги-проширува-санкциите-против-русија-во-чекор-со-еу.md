---
title: "Швајцарија ги проширува санкциите против Русија во чекор со ЕУ "
date: 2023-06-29T08:15:08.786Z
category: свет
featured: true
featuredImage: ../img/10-15-svajcarija-gi-prosiruva.jpg
author: Вардарски
---
Швајцарија ги прошири санкциите против руски поединци и организации, јавува Ројтерс.

Потегот е во согласност со најновиот пакет казнени мерки наметнати од Европската унија на Москва по нејзината инвазија на Украина.

Новите финансиски и патнички санкции се насочени кон поединци, бизниси и организации кои ја поддржуваат нелегалната депортација на украинските деца во Русија.

Исто така, санкционирани се членовите на руските вооружени сили, водечки претставници на руските медиуми под контрола на државата и борците од платеничката група Вагнер, која организираше неуспешен бунт во Русија за време на викендот.

Казнените мерки вклучуваат замрзнување на имотот и забрана за патување до или транзит низ Швајцарија.

Иако Швајцарија не е во Европската унија, таа остана во согласност со санкциите на блокот против Русија откако Москва ја нападна Украина во февруари минатата година.

Долгогодишната позиција на Швајцарија е строга воена неутралност.

И покрај притисокот од Киев и неговите сојузници, Берн не дозволи земјите кои поседуваат швајцарско оружје да го испратат во Украина.