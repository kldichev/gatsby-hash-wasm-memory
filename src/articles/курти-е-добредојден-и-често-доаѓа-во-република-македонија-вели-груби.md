---
title: Курти е добредојден и често доаѓа во Република Македонија, вели Груби
date: 2023-08-17T05:19:49.474Z
category: македонија
featured: true
featuredImage: ../img/grubi-kurti.jpg
author: Вардарски
---
<!--StartFragment-->

Настаните поврзани со посетата на косовскиот премиер Албин Курти на општините Тетово и Чаир, според првиот вицепремиер Артан Груби се провиден патриотизам и фолклор и обид за да се злоупотреби присуството на Курти за придобивање на политички поени.

Тој по посетата на саемот за вработување на „Бехтел и Енка“, одговараше и на новинарски прашања поврзани со актуелната состојба во земјава кои произлегоа по посетата на Курти и обвинувањата на опозицијата за политички прогон и реваншизам.

– Секако дека треба да ги почитуваме институциите во нашата земја. Треба да ги почитуваме и знамето и химната и законските обврски при организација на настани. Сметам ова дека ова што се приредува е театар којшто е апсолутно непотребен. Тоа го прават во недостиг на проекти, во недостиг на идеи. Во недостиг на реализација тие прибегнуваат кон некој лажен фолклорен патриотизам којшто во 2023 година апсолутно е непотребен, изјави Груби.

Тој посочи дека премиерот Курти е добредојден и често доаѓа во Република Македонија, а двата настани имале локален карактер и во организација на двете општини, чии лидери се обиделе го злоупотребат неговото присуство за да се промовираат.

– Тие што го имаа покането Курти и што се обидоа да го злоупотребат за нивна политичко-партиска дневна агенда за да придобијат некој поен. Но, очигледно е дека профитираа, бидејќи името на улицата не е сменето од општината, туку е сменето од градот Скопје и од Владата на Република Македонија. Патот Тетово – Призрен не може да го прави општината Тетово, туку го прави Владата на нашата земја со Владата на Република Косово, рече Груби.

<!--EndFragment-->