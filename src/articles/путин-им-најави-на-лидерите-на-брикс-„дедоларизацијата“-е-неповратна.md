---
title: "Путин им најави на лидерите на БРИКС: „Дедоларизацијата“ е неповратна"
date: 2023-08-24T08:30:15.528Z
category: свет
featured: true
featuredImage: ../img/10-30-putin.jpg
author: Вардарски
---
Процесот на „дедоларизација“ на територијата на БРИКС станува неповратен, најави рускиот претседател Владимир Путин во видео обраќање до учесниците на бизнис форумот во Јоханесбург, пренесе ИТАР ТАСС.

Рускиот претседател ги увери присутните дека за време на форумот подетално ќе разговараат за целиот спектар на прашања поврзани со транзицијата кон националните валути во сите области на економската соработка меѓу одделните земји.

Тој истакна дека голема улога во оваа транзиција ќе има Новата банка за развој БРИКС, која, според него, веќе самоуверено се декларирала како алтернатива на постоечките западни развојни институции.

Рускиот претседател истакна дека, освен што процесот на дедоларизација е неповратен, тој добива и замав. Во овој поглед, се прават напори за развој на ефективни платежни механизми и монетарни и финансиски контроли меѓу одделните земји.

Тој наведе пример дека во рамките на БРИКС учеството на доларот во извозно-увозното работење се намалува и за изминатата 2022 година изнесуваше само 28,7 отсто.

Покрај темата „дедоларизација“, Путин зборуваше и за потребата да се обезбеди поврзаност меѓу одделните земји-членки на БРИКС.

Како приоритет, рускиот претседател го идентификуваше создавањето на нови одржливи транспортни рути.

„Во овој контекст, од особено значење е иницијативата на Советот за деловна политика на БРИКС, која е насочена кон развој на современи интермодални логистички решенија и развој на железнички коридори“, прецизираше претседателот на Руската Федерација.

Пред два месеци Путин рече дека Русија нема потреба да користи нуклеарно оружје и дека Москва нема намера да ја дедоларизира руската или светската економија. „Никогаш немавме и немаме цел за дедоларизација на руската економија и никогаш немавме и немаме цел за дедоларизација или влијание врз дедоларизацијата на светската економија“, рече тој тогаш.