---
title: Рускиот суд одби да го ослободи Гершкович од притвор
date: 2023-04-18T23:37:30.576Z
category: свет
featured: true
featuredImage: ../img/ruskidid.png.webp
author: Вардарски
---

Руски судија ја отфрли жалбата на новинарот на Вол Стрит Журнал, Еван Гершкович, против притворот пред неговото судење за обвинение за шпионажа, пишува Гардијан.

Гершкович (31) е првиот американски новинар кој е уапсен во Русија под обвинение за шпионажа од крајот на Студената војна и доколку биде прогласен за виновен, може да се соочи со казна затвор до 20 години.

Руската безбедносна служба ФСБ го обвини дека собира државни тајни за руската војска во корист на американското разузнавање - обвинувања кои се категорично отфрлени како политички и неосновани.

Рочиштата за случајот на новинарот поради карактерот на обвинението се одржуваат зад затворени врати, но накратко беа пуштени камерите во судницата пред почетокот на денешното рочиште. Судот за тоа требаше да се произнесе само во однос на одлуката за притвор на Гершковиќ, а не мериторно на случајот.

Тоа беше првпат надворешниот свет да ги види вистинските снимки од Гершкович од неговото апсење кон крајот на март. Новинарот стоел зад стаклена преграда позната како „аквариум“ каде често се држат обвинетите во руските судски случаи. Изгледаше опуштено и насмеано. Репортерите потоа беа изведени надвор од судницата до пресудата.

На Гершкович му беше наредено да остане во притвор до 29 мај, а властите ќе можат да го продолжат тој период.

Тој е задржан во московскиот затвор Лефортово, кој беше управуван од КГБ за време на советско време и каде што беа држени многу дисиденти и други затвореници од висок профил.

Амбасадорката на САД во Русија Лин Трејси вчера го посети Гершкович, што е првпат американски дипломати да добијат пристап до него по неговото притворање.

„Тој е во добра здравствена состојба и останува силен. Го повторуваме нашиот повик за негово итно ослободување“, рече Трејси. Таа денеска беше присутна и во судот за да ја набљудува постапката.

Портпаролот на Кремљ Дмитриј Песков претходно изјави дека Гершкович бил фатен на местото на злосторството.

Апсењето на новинарот предизвика гнев кај западните лидери, вклучително и американскиот претседател Џо Бајден, кој ја повика Русија да го „ослободи“, а дополнително ги затегна американско-руските односи, кои веќе се на најниско ниво во последните децении.

Десетици медиумски организации ја повикаа и Русија веднаш да го ослободи Гершкович.
