---
title: "Политико: Се уште нема план за обука на украински пилоти Ф-16"
date: 2023-07-27T18:00:18.993Z
category: свет
featured: true
featuredImage: ../img/8-poltiiko-plan-za-obuka.jpg
author: Вардарски
---
Западните партнери сè уште не се договориле за план за обука на украински пилоти да управуваат со борбени авиони Ф-16, објави Политико, повикувајќи се на американски извори запознаени со дискусијата.

Данска и Холандија ја предводат коалицијата од 11 земји кои ја поддржуваат обуката на пилоти, но досега ниту една земја јавно не се приклучила на програмата, додека Украина го засилува притисокот врз своите сојузници да и снабдат Ф-16.

Според Политико, еден од предлозите за обука што се дискутира вклучува испраќање на украински пилоти во Соединетите држави за да се обучуваат со !62-то крило на американските воздухопловни сили во Аризона, кое веќе обучува странски партнери за летање со Ф-16. Според двајца американски претставници и еден европски функционер, сепак, оваа идеја не наиде на поддршка, забележува весникот.

Друг план вклучува испраќање американски воени пилоти во Европа за да ги обучуваат Украинците некаде надвор од нивната земја. Според американски официјални претставници, не се донесени конечни одлуки, пренесува Политико. „Соработката продолжува“, рече еден функционер.

Данскиот министер за одбрана Троелс Лунд Поулсен истакна дека украинските пилоти мора да поминат меѓу шест и осум месеци обука пред нивната земја евентуално да добие дански Ф-16.

„Тоа не значи дека не може однапред да се донесе одлука. Но, ловците Ф-16 ќе останат во Данска до 2024 година“, нагласи Лунд Поулсен.

Копенхаген нарача 27 борбени авиони Ф-35А, кои ќе ги заменат 40-годишните Ф-16, од кои земјата има 30 оперативни машини. Преминот кон ловци Ф-35А се одвива од крајот на 2023 година до крајот на 2025 година.

Украина долго време бараше западни борбени авиони за нејзината борба против целосна руска инвазија која започна во февруари 2022 година. Отпрвин, неволно, САД и другите земји на НАТО неодамна се согласија да им дозволат на украинските пилоти да добијат обука за борбени авиони Ф-16, иако се уште никој не се обврзал да му ги предаде ваквите авиони на Киев.