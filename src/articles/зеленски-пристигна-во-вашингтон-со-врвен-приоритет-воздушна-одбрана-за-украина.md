---
title: Зеленски пристигна во Вашингтон со врвен приоритет - воздушна одбрана за
  Украина
date: 2023-09-22T15:30:36.041Z
category: свет
featured: true
featuredImage: ../img/5-30-zelenski.jpg
author: Вардарски
---
Украинскиот претседател Володимир Зеленски пристигна во Вашингтон, пренесува „Франс прес“.

Во главниот град на САД тој ќе разговара за обезбедување повеќе американско оружје.

Зеленски посочи дека противвоздушната одбрана е главен приоритет за Киев, бидејќи Москва повторно започна серија ракетни напади против Украина.

Украинскиот лидер ќе разговара со претседателот Џо Бајден на неговата втора посета на САД од почетокот на руската инвазија.

„Денес во Вашингтон претстојат важни преговори. ПВО за Украина е меѓу главните прашања“, напиша Зеленски во „Телеграм“ по пристигнувањето од Њујорк.

„Повеќе воздушна одбрана, поголема поддршка за украинските војници на линијата на фронтот“, додаде тој.

Зеленски го критикуваше „масовниот“ руски напад во текот на ноќта во кој загинаа неколку луѓе во јужниот град Керсон и беа повредени многумина во различни области на земјата.

„Повеќето од проектилите беа соборени. Но само мнозинството. Не сите“, појасни тој.

Претседателот им се заблагодари на земјите кои на Украина и обезбедија системи за противракетна одбрана.

„Работиме на целосно елиминирање на терористичкиот потенцијал на Русија. Мораме да го постигнеме овој резултат“, беше категоричен тој.