---
title: Берлинчаните на референдумот отфрлија построги климатски цели
date: 2023-03-26T23:11:06.056Z
category: свет
featured: true
featuredImage: ../img/berlinci99.png.webp
author: Вардарски
---

Референдумот на кој жителите на Берлин во неделата одлучија дали нивниот град да стане климатски неутрален до 2030 година пропадна, изјави градоначалничката Франциска Гифи.

Мерката ќе ја принуди новата конзервативна локална власт да инвестира многу во обновливите извори на енергија, ефикасноста на зградите и јавниот транспорт. Доколку референдумот беше усвоен, Берлин ќе беше еден од ретките големи европски градови со правно обврзувачка цел да стане јаглеродно неутрален за седум години.

- Резултатот покажува дека и мнозинството Берлинчани гледаат дека барањата на референдумот не може да се спроведат - дури и да се преточат во закон, рече Гифи.

Минатата година, Европската унија започна програма за помош на 100 градови во и надвор од блокот да станат климатски неутрални до 2030 година, но програмата и финансиската поддршка што ја нуди не се правно обврзувачки.

Референдумот беше тест за тоа дали Германците, или барем граѓаните на Берлин, сакаат климатската политика на Германија, која сега има за цел да ја направи најголемата европска економија јаглеродно неутрална до 2045 година, да биде поамбициозна. Активистите за климата зад гласањето рекоа дека целта на владата е премногу далеку во иднината за да се спречи глобалното затоплување да надмине 1,5 степени Целзиусови.

– Во моментов климатската политика едноставно не е доволна за да обезбеди иднина вредна за живеење во нашиот град, изјави Џесамин Дејвис, портпаролка на Climate New Start Berlin.

За разлика од претходните референдуми во Берлин - вклучувајќи го и оној со кој се повикува на експропријација на големите сопственици на земјиште или оној да се остави неразвиен поранешниот аеродром Темпелхоф - референдумот за климата во недела ќе биде правно обврзувачки за владата во Берлин.

Референдумот дојде додека германската конзервативна партија ЦДУ преговара за можна коалиција со социјалдемократите во градот по убедливата победа на повторените избори што ги турна зелените екологисти во опозиција.

Со мнозинството „за“, на иницијативата и беа потребни најмалку 608.000 гласови „за“ за резултатите да бидат обврзувачки. Но, до 20:40 имаше нешто помалку од 441.000 гласови за.

- Како четиримилионски град, со малку блиски обновливи извори на енергија или геотермално греење, на Берлин му недостасува она што е потребно за оваа цел да биде остварлива, рече Бернд Хиршл од Берлинскиот институт за истражување на еколошката економија.

Сепак, референдумот беше начин да се оживее дебатата за климатската политика и промените што луѓето мора да ги прифатат за да постигнат климатска неутралност без оглед на роковите, изјави Хиршл за Ројтерс.

- Затоа што не зборуваме за 2030 година. Прашање е дали сакаме да испратиме сигнал до политичарите или не, додаде тој.
