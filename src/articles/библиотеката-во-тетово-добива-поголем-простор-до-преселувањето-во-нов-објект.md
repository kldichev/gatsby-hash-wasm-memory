---
title: Библиотеката во Тетово добива поголем простор до преселувањето во нов објект
date: 2023-09-22T14:21:54.133Z
category: македонија
featured: true
featuredImage: ../img/blilb-tetovo.jpg
author: Вардарски
---
<!--StartFragment-->

Преселувањето на Библиотеката „Кочо Рацин“ во Тетово од едни во други простории во Центарот за култура во Тетово предизвика бурни реакции кај вработените, кои сметаат дека ова не е најсреќното решение за нив. Сепак, министерката за култура Бисера Костадиновска-Стојчевска посочува дека, всушност, се работи за времено решение, но и дека се работи за поголем простор.

Таа нагласи дека по иселувањето на Државниот универзитет во Тетово, кој до неодамна користеше простории во Центарот за култура во Тетово, било договорено една од тие простории, до изградбата на новиот објект наменет за библиотека и театар, да користи Библиотеката,а еден дел да користи Делегацијата на ЕУ во нашата земја.

„По разните премери на просторот, дојдовме до заклучокот дека она што треба да го направи Библиотеката е од постојните простории, да се помести во следната врата, каде што ќе добие до 100 квадратни метри повеќе простор за целиот свој книжен фонд. Тој простор ќе го реновираме, ќе се осовремени и ќе го користат сѐ до нивното преселување во новиот објект, кој ќе биде готов во 2027 година“, рече Костадиновска-Стојчевска.

Таа потенцираше дека не ја оправдува манипулацијата на директорката на Библиотеката во Тетово, која тврди дека ѝ се прави некаков притисок и дека вработените не сакаат да се преселат од еден во друг простор во истиот објект.

„Напротив, тимот од Библиотеката, кој уште на самиот почеток беше формиран да направи процена што треба да се реновира во новите простории, соработува со вработените во Министерството за култура. Нема да дозволам ниту една национална установа да биде оштетена или да се раководи несовесно“, додаде Костадиновска-Стојчевска, која нагласи дека директорката на Библиотеката е на подолго боледување, не била достапна за разговор, а никој од вработените нема право да носи одлука во нејзино име.

Според неа, библиотеките се многу важен сегмент во областа на културата, тие се за сите и никој не смее да ги користи за лични цели и за остварување лични агенди.

„Апелирам тензијата за тоа каде ќе се смести Библиотеката во Тетово да престане. Како министерка за култура, нема да донесам несовесна одлука и јас го барам тоа и од директорите“, рече министерката за култура Костадиновска-Стојчевска.

<!--EndFragment-->