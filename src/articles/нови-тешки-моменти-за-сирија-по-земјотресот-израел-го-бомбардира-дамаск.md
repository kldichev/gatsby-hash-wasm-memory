---
title: "Нови тешки моменти за Сирија по земјотресот: Израел го бомбардира Дамаск"
date: 2023-02-19T16:05:37.073Z
category: свет
featured: true
featuredImage: ../img/syriamissile-1-2000x1125.jpg.webp
---

Во израелскиот ракетен напад од ноќта кон неделата врз сириската престолнина Дамаск најмалку пет луѓе загинале, а уште петнаесет други се ранети , извести либанската телевизија Al Mayadeen повикувајќи се на извори во сириското министерство за здравство.

Извор од полицијата во Дамаск ја потврдил информацијата за телевизијата Al Ekhbariya, кој додал дека во квартот Кфар Суса бил погоден станбен објект.

Сириските државни медиуми објавија дека сириската противвоздушна одбрана дејствува поради израелски ракетен напад. Во нивните извештаи се наведува дека биле соборени неколку проектили над Дамаск.

Израелскиот напад бил насочен врз камп на шиитски доброволци од регионот кои се борат на страна на владата на претседателот Башар ал-Асад во југозападниот дел на Дамаск, објави телевизискиот канал Al-Hadath кој се емитува од Дубаи. Според оваа информација, шиитските милиции претрпеле загуби, но во веста не се наведуваат никакви податоци,

Нападот се случи во време кога Сирија се справува со последиците од катастрофалниот земјотрес кој ги погоди северозападните провинции на земјата и соседна Турција, а во кој животите ги загубија најмалку 5.800 Сиријци.

Израел изминатите години изведе стотици воздушни удари во Сирија гаѓајќи позиции на владините сили и на сојузничките шиитски милиции од Либан, Ирак и Иран, во прв ред на либански Хезболах. Меѓутоа, израелската војска никогаш, или многу ретко, ги потврдува таквите напади.
