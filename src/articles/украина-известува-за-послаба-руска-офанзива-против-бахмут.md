---
title: Украина известува за послаба руска офанзива против Бахмут
date: 2023-05-28T08:44:54.288Z
category: свет
featured: true
featuredImage: ../img/ukr-po-slaba-odrekuva.jpg
author: Вардарски
---
Руските сили привремено ги намалија нападите врз опколениот град Бахмут за да се прегрупираат и да ги зајакнат своите способности. Ова го изјави заменик-министерот за одбрана на Украина, Хана Маљар, цитирана од Ројтерс.

Оваа недела руската приватна воена компанија „Вагнер“ почна да ги предава своите позиции на редовните руски трупи откако прогласи целосна контрола над Бахмут, местото на најдолгата и најкрвавата битка во војната.

Во Телеграм, Маљар посочи дека руските сили продолжуваат да напаѓаат, но „севкупната офанзивна активност е намалена“.

„Вчера и денес немаше активни борби - ниту во градот ниту на крилата“, објави таа, додавајќи дека наместо тоа, руските трупи ги гранатираат предградијата и приодите кон Бахмут.

„Намалувањето на офанзивната активност на непријателот се должи на тоа што војниците се менуваат и се прегрупираат“, објасни Маљар и посочи дека непријателот се обидува да ги зајакне своите способности.

Според неа, украинските единици „цврсто ги држат“ висините над Бахмут од север и југ, како и дел од периферијата, но во последните два дена не напредувале за да се фокусираат на „други задачи“.

Командантот на копнените сили на Украина, генерал-полковник Олександр Сирски објави видео на кое, како што рече, се гледаат украинските специјални сили кои дејствуваат во уништениот град.

Се очекува Киев наскоро да започне долгоочекувана контраофанзива во обид да ја врати територијата окупирана од Русија.

Претходно денеска, врховниот командант на вооружените сили на Украина, Валериј Залужни, објави елегантно изработено видео на кое се гледа како украинските војници полагаат заклетва и се подготвуваат за битка.

„Време е да го вратиме нашето“, напиша тој.