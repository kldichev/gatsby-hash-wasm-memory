---
title: Иран егзекутира уште тројца учесници во протестите
date: 2023-05-19T22:20:09.944Z
category: свет
featured: true
featuredImage: ../img/iran-egzetura.jpg
author: Вардарски
---
Иран погуби тројца мажи осудени за насилство врз иранските безбедносни сили за време на протестите предизвикани од смртта на Махса Амини минатата година, пренесува „Франс прес“.

Маџид Каземи, Салех Мирхашеми и Саид Јагуби беа осудени за „војна против Алах“ за пукање на демонстрациите во градот Исфахан во кои загинаа тројца припадници на безбедносните сили.

Протестите во Иран започнаа во септември минатата година по смртта на 22-годишната Курдка Махса Амини, која беше приведена од моралната полиција на земјата. Првично протестите беа насочени против задолжителното носење хиџаб од страна на жените, но подоцна започнаа и повиците за нова револуција.

За време на демонстрациите, кои Техеран ги опиша како „немири“ поттикнати од странство, беа уапсени илјадници Иранци, а стотици беа убиени, вклучително и десетици членови на безбедносните сили.

Со денешните егзекуции вкупниот број на погубени Иранци во врска со протестите се искачи на седум.

Каземи, Мирхашеми и Јагуби беа уапсени во ноември, а осудени на смрт во јануари. Тројцата беа обвинети и за членови на „илегални групи кои имаат намера да ја нарушат безбедноста на земјата, како и за заговор што доведува до злосторства против внатрешната безбедност“.

Иранското правосудство соопшти дека „доказите и документите во случајот и јасните изјави на обвинетите“ покажале дека „пукањето извршено од овие три лица довело до мачеништво на тројца припадници на безбедносните сили“.

Според групите за човекови права, Иран годишно погубува повеќе луѓе од која било друга земја во светот освен Кина.

Минатата година властите извршија четири егзекуции на демонстранти, што беше осудено од меѓународната заедница.

Од почетокот на годината, Иран бележи скок на бројот на егзекуции по различни обвиненија, што ги загрижува активистите за човекови права.

Во 2022 година, 75% повеќе луѓе беа обесени од претходната година.

Минатата година во Иран беа егзекутирани најмалку 582 лица, што е најголем број егзекуции во земјата од 2015 година и значително повеќе од 333 регистрирани во 2021 година. Од почетокот на оваа година, повеќе од 220 смртни казни.

Претходно овој месец, шефот за човекови права на ОН, Волкер Турк, предупреди на „ужасниот“ рекорд на Иран оваа година, со просечно погубување на повеќе од 10 луѓе секоја недела.