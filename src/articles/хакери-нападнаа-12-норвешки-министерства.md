---
title: Хакери нападнаа 12 норвешки министерства
date: 2023-07-25T12:00:31.309Z
category: свет
featured: true
featuredImage: ../img/2-hakeri.jpg
author: Вардарски
---
Сајбер напад погоди дванаесет норвешки министерства, јавува Ројтерс, повикувајќи се на владата.

Ова е уште еден напад што го погоди јавниот сектор на најголемиот снабдувач на гас во Европа и најсеверната земја членка на НАТО.

„Идентификувана е слабост во платформата на еден од нашите добавувачи, која сега е поправена“, рече на прес-конференција Ерик Хоуп, шеф на владиниот оддел за испорака на услуги.

Тој прецизираше дека хакерскиот напад бил откриен поради „невообичаениот“ сообраќај на платформата на провајдерот. Таа е фатена на 12 јули и полицијата води истрага.

Владата рече дека е премногу рано да се каже кој стои зад нападот и колкаво е неговото влијание.

Норвешка е најголемиот снабдувач на гас на Стариот континент по намалувањето на испораките од Русија, како и најголемиот извозник на нафта во Западна Европа.

Хоуп прецизираше дека кабинетот на премиерот, како и министерствата за надворешни работи, одбрана и правда, не биле погодени бидејќи користат различна ИТ платформа.

Јавниот сектор на Норвешка и претходно беше погоден од сајбер напади, вклучително и во јуни 2022 година кога беше извршен таканаречен напад со дистрибуирано одбивање на услугата (DDoS), за кој беше обвинета „проруска криминална група“.

Норвешка, која е членка на НАТО, дели граница со Русија на Арктикот и ја поддржува Украина со оружје, хуманитарна помош и финансиски ресурси.

Бројот на хакерски напади тројно се зголеми меѓу 2019 и 2021 година, при што бројот на сериозни инциденти во 2022 година остана на исто ниво како и една година претходно, според податоците на Норвешката агенција за сајбер безбедност во февруари.