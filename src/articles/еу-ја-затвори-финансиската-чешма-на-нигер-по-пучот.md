---
title: ЕУ ја затвори финансиската чешма на Нигер по пучот
date: 2023-07-30T06:00:36.543Z
category: свет
featured: true
featuredImage: ../img/8-niger.jpg
author: Вардарски
---
ЕУ ја затвори финансиската чешма на Нигер по пучот

Европската унија ја прекина финансиската поддршка и безбедносната соработка со Нигер, пренесува „Ројтерс“.

Мерката стапи на сила веднаш по извршениот воен удар во земјата.

Вчера водачите на пучистите го прогласија генералот Абдурахаман Чиани за шеф на државата, соборувајќи го легитимниот претседател Мохамед Базум.

ЕУ, САД и другите земји повикаа на безусловно ослободување на Базум од притвор и за враќање на демократскиот поредок во земјата.

„Покрај итно завршување на финансиската поддршка, сите активности за безбедносна соработка се суспендирани на неодредено време, со непосреден ефект“, најави шефот за надворешна политика на ЕУ, Жозеп Борел.﻿

Нигер е главен примател на западна помош и клучен партнер на Европската унија во помагањето да се спречи илегалната миграција од субсахарска Африка.

ЕУ има и мал број војници во Нигер за мисија за воена обука.

Унијата одвои 503 милиони евра од својот буџет за подобрување на управувањето, образованието и одржливиот раст во Нигер во периодот 2021-2024 година.