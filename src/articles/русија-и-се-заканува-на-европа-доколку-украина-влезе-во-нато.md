---
title: Русија и се заканува на Европа доколку Украина влезе во НАТО
date: 2023-07-11T10:30:24.008Z
category: свет
featured: true
featuredImage: ../img/12-30-ruszap-ukr.jpg
author: Вардарски
---
Членството на Украина во НАТО ќе има многу негативни последици за европската безбедносна архитектура. На ова предупреди портпаролот на Кремљ, Дмитриј Песков, цитиран од Ројтерс.

Тој нагласи дека Москва цврсто ќе одговори на секој таков чекор.

Неговата изјава доаѓа во пресрет на самитот на НАТО во Литванија, кој има за цел да покаже солидарност со Украина, без, сепак, прифаќање на Киев како членка на алијансата.

„Го знаете апсолутно јасниот и конзистентен став на Руската Федерација дека членството на Украина во НАТО ќе има многу, многу негативни последици за безбедносната архитектура, веќе полууништената безбедносна архитектура во Европа. И ова ќе биде дефинитивна опасност, закана. на нашата земја, што ќе бара доволно јасна и цврста реакција од нас“, рече Песков.

Минатата година Русија ја започна својата војна во Украина - која ја нарекува „специјална воена операција“ - откако побара, но не доби „безбедносни гаранции“ од Западот дека Киев никогаш нема да добие право да се приклучи на НАТО. САД беа категорични дека Украина треба да биде слободна да носи такви одлуки.

Од своја страна, генералниот секретар на НАТО, Јенс Столтенберг, јасно стави до знаење дека Киев нема да стане членка додека трае војната и дека самитот во Вилнус нема да упати официјална покана за земјата.