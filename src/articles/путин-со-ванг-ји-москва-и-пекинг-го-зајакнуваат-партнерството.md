---
title: "Путин со Ванг Ји: Москва и Пекинг го зајакнуваат партнерството"
date: 2023-02-22T23:18:00.090Z
category: политика
featured: true
featuredImage: ../img/sredbaosputin.jpg.webp
---

Претседателот Владимир Путин во средата оцени дека руско-кинеските односи се многу важни за „стабилизирање на меѓународната ситуација“, додека сите со нетрпение го очекуваат кинескиот мировен план за Украина, кој треба да биде претставен оваа недела.
„Денес меѓународните односи се многу сложени (...) Во овој контекст, соработката меѓу Кина и Русија е од големо значење за стабилизирање на меѓународната ситуација“, рече Путин на средбата во Кремљ со кинескиот министер за надворешни работи Ванг Ји.

Путин многу ретко прима странски функционери кои не се шефови на држави, а овој исклучок уште еднаш ги покажува привилегираните односи меѓу Кремљ и Кина. Дојдовме до нови хоризонти, рече возбудениот Путин и додаде дека на пролет очекува посета на претседателот Си Џинпинг.

Ванг Ји ја нагласи волјата на Пекинг за „зајакнување на стратешкото партнерство и соработка на сите полиња“ со Москва. Руско-кинеските односи, нагласи Ванг, „не се насочени против трети земји и се отпорни на притисок“.
Посетата на Ванг на Русија во пресрет на годишнината од инвазијата на Украина беше одбележана и со најавата на Кина дека сака да посредува во изнаоѓање „политичко решение“ за конфликтот меѓу Москва и Киев. Близок сојузник на Русија, Кина никогаш јавно не ја критикуваше руската воена кампања во Украина.

Згора на тоа, таа постојано ја изразуваше својата поддршка за Москва поради западните санкции. Сепак, Кина повикува и на почитување на територијалниот интегритет на Украина, додека Москва тврди дека има право да анектира пет украински региони.
