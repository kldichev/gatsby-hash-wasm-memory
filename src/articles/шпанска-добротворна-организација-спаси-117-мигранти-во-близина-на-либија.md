---
title: Шпанска добротворна организација спаси 117 мигранти во близина на Либија
date: 2023-06-18T15:00:04.719Z
category: свет
featured: true
featuredImage: ../img/5-spanska-dob-komp.jpg
author: Вардарски
---
Шпанската добротворна организација Open Arms во саботата соопшти дека спасила 117 мигранти, пренесува Ројтерс. Меѓу нив има 25 жени и едно тригодишно момче. Мигрантите се главно од Еритреја, Судан и Либија.

Луѓето патувале од Либија со преоптоварен брод - последниот во серијата опасни премини преку Медитеранот.

Спасувачката операција се одвивала во меѓународни води на 30 километри од брегот на Либија.

Сите патници биле медицински прегледани на бродот „Опен Армс“, соопшти добротворната организација, без да објасни каде ќе бидат однесени.

Потсетуваме дека минатонеделната бродска несреќа кај Грција, во која загинаа најмалку 78 мигранти, повторно фрли светлина врз смртта на илјадници луѓе кои бегаат од сиромаштијата и конфликтите во Африка и на Блискиот Исток.

Бродот потона во средата во близина на југозападниот брег на Пелопонез, при што загинаа најмалку 78 луѓе, а стотици се водат како исчезнати.

Министрите во Грција се фокусираа на тоа како да им се помогне на преживеаните, правата на деветте мигранти обвинети за трговија со мигранти и прашањата за почитување на загинатите.