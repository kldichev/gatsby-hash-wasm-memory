---
title: Инфлацијата во еврозоната се искачи на 7 отсто
date: 2023-05-03T13:24:40.503Z
category: свет
featured: true
featuredImage: ../img/lkdasueur.png.webp
author: Вардарски
---

Годишната инфлација во еврозоната во април порасна на 7 отсто, покажуваат податоците на статистичката агенција на Европската унија, цитирана од Ал Џезира. Ова е прво зголемување по пет последователни месеци пад.

Потрошувачките цени се зголемија од 6,9 отсто во март, што дополнително може да ја поттикне Европската централна банка (ЕЦБ) да ги зголеми каматните стапки.

ЕЦБ повеќепати ги зголеми каматните стапки од јули минатата година за да ја скроти инфлацијата. Аналитичарите очекуваат институцијата со седиште во Франкфурт повторно да ги подигне, иако се поделени околу тоа колкаво ќе биде зголемувањето.

По рускиот напад врз Украина минатата година, цените на енергијата скокнаа и помогнаа да се зголемат потрошувачките цени во зоната на единствената валута, достигнувајќи максимум од 10,6 отсто во октомври.

Инфлацијата подоцна се намали благодарение на забавувањето на темпото на пораст на цените на енергијата, но сепак останува далеку над целта на ЕЦБ од 2 проценти.

Податоците покажаа дека инфлацијата во Германија, најголемата економија во ЕУ, падна на 7,6% во април од 7,8% еден месец порано. Но, во Франција, потрошувачките цени се зголемија за 6,9 отсто минатиот месец, по 6,7 отсто во март.
