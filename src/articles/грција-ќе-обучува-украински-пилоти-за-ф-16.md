---
title: Грција ќе обучува украински пилоти за Ф-16
date: 2023-08-23T04:30:40.976Z
category: свет
featured: true
featuredImage: ../img/6-30-zel-mickotakis.jpg
author: Вардарски
---
Грција понуди обука на украински пилоти да управуваат со американските борбени авиони Ф-16, кои Данска и Холандија одлучија да ги обезбедат минатиот викенд.

Ова го изјави украинскиот претседател Володимир Зеленски за грчките медиуми при посетата на Грција.

„Денес имаме важен резултат за воздушната коалиција: Грција ќе учествува во обуката на нашите пилоти Ф-16. Ви благодариме за овој предлог“, рече Зеленски за време на заедничкиот брифинг со грчкиот премиер Киријакос Мицотакис во Атина.

Претходно, претставниците на коалицијата што ја снабдува Украина со борбени авиони соопштија дека обуката Ф-16 ќе се одржи во Данска и Романија.

„Агендата ги вклучува сите работи што можеме заедно да ги направиме за да ги заштитиме животите и слободите на луѓето во нашиот заеднички европски дом. Самит Украина-Балка: заедничка средба со балканските лидери, координација на европската и евроатлантската интеграција, соработка на полето на одбрана, безбедност“, напиша Зеленски во своите канали Телеграм по слетувањето во Атина.

Грција активно ја поддржува Украина со обезбедување хуманитарна помош и оружје, вклучително и борбени возила на пешадија, автомати „Калашников“ и муниција, потсетува АФП.

Според агенцијата, грчкиот премиер до вторник ќе се сретне со балканските лидери, а во понеделник вечер ќе одржи неформална вечера, на која ќе присуствуваат и претседателката на Европската комисија Урсула фон дер Лајен и шефот на Европскиот совет, Шарл Мишел.