---
title: Франција „на нозе“ откако владата ја истурка контроверзната пензиска реформа
date: 2023-03-21T23:58:14.226Z
category: свет
featured: true
featuredImage: ../img/francnanoze.png.webp
author: Вардарски
---

Франција е во оптерет откако владата избегна гласање и спроведе контроверзна пензиска реформа со која се зголемува старосната граница за пензионирање од 62 на 64 години. И додека се очекува утрешното обраќање на претседателот Емануел Макрон до нацијата, протестите не престануваат. Синоќа француската влада тесно го преживеа гласањето за недоверба.

Тројца полицајци се тешко повредени за време на судирите со демонстрантите во нафтената рафинерија Фос-сур-Мер на Ексон Мобил во близина на пристанишниот град Марсеј, соопшти полициската управа во Марсеј.

Ова се случи откако владата презеде чекори за да им нареди на работниците да продолжат со работа во рафинеријата. Протестите таму се последниот пример за растечките социјални тензии поради плановите на претседателот Емануел Макрон да ја зголеми старосната граница за пензионирање.

ТВ BFM претходно емитуваше снимка од областа на рафинеријата на која се гледа чад од солзавец, додека некои демонстранти повремено фрлаат предмети кон полицајците.

На опозицијата и беа потребни само девет гласа во Народното собрание за да и се изгласа недоверба на Владата.

- Имајќи предвид дека и двата предлога за недоверба не поминаа, предлог-законот за пензиските реформи, во однос на текстот на мешовитата комисија дополнет со амандманите предложени од Владата, се смета за прифатен, изјави Јаел Браун-Пивет, претседател на долниот дом на францускиот парламент.

Францускиот премиер продолжува да ја брани контроверзната реформа.

- Отфрлањето на овој компромис би значело финансирање на нашите пензии со задолжување и опасно слабеење на нашиот систем за финансирање. Тоа би значело негирање на зголемување на пензиите за 1.800.000 скромни пензионери од почетокот на учебната година, во просек по 600 евра годишно, изјави Елизабет Борн, премиерка на Француската Република.

Гнев на улиците на Франција синоќа. Само во Париз беа уапсени повеќе од 200 луѓе, но цела Франција е на нозе.

- Несоодветното полициско насилство врз демонстрантите во изминатите неколку дена поттикнува уште поголем гнев, рече Емануел Журдан Шартје, претседател на Лигата за човекови права, Лил.

Сите очи сега се насочени кон претседателот Емануел Макрон, кој утре треба да и се обрати на нацијата.

- Единствено што би можел да каже за да го ублажи гневот е да се откаже од својата реформа, да го почитува фактот дека огромното мнозинство луѓе не го сакаат тоа и дека му е жал што тоа се случи. Најверојатно нема да биде така, па мислам дека сме во длабока криза која ќе трае со недели, а можеби и месеци, изјави Филип Моро-Шевроле, политички аналитичар.

Многу луѓе се прашуваат дали Макрон ќе остане со сегашниот состав на владата. Никогаш не бил понепопуларен, а она што особено треба да го загрижува е што на протестите има голем број млади луѓе кои нема така лесно да се откажат.
