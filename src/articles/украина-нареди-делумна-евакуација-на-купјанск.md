---
title: Украина нареди делумна евакуација на Купјанск
date: 2023-03-03T00:13:34.657Z
category: свет
featured: true
featuredImage: ../img/warwarwarinukraine.png.webp
author: Вардарски
---

На истокот на Украина се уште се води крвавата битка за градот Бахмут, чие освојување на Русите по долго време би им донело успех на бојното поле. Во исто време Русите тврдат дека група од десетици украински диверзанти влегла на нивна територија, во областа Брјанск, и го нападнале локалното население во пограничните села и земале заложници. Киев возвраќа дека ова е намерна провокација од Москва, која самата го организираше нападот на нејзина територија за да ја оправда ескалацијата на војната.

Во четвртокот Украина им нареди на ранливите луѓе да го евакуираат градот Купјанск, на североисточниот фронт каде напредуваат руските сили, соопшти воената администрација.

– Во општина Купјанск започна задолжителната евакуација на семејствата со деца и жителите со намалена подвижност поради континуираното бомбардирање на територијата од руските сили, соопшти воената управа на регионот Харков.

Гувернерот на Харков, Олех Синјехубов, изјави дека руските сили нападнале неколку населени места, вклучувајќи го и Купјанск, со повеќе ракетни фрлачи.

Купјанск, на околу стотина километри од Харков, пред војната имал речиси 30.000 жители. Русите го зазедоа во првите денови од офанзивата пред една година. Украинците го ослободија градот во септември по молскавична контраофанзива.

Но, руските сили, засилени по мобилизацијата на стотици илјади резервисти во Русија, тргнаа во офанзива во тој сектор, влевајќи страв кај многу жители.
