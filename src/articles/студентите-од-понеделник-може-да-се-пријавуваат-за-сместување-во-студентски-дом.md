---
title: Студентите од понеделник може да се пријавуваат за сместување во студентски дом
date: 2023-07-15T13:33:54.191Z
category: македонија
featured: true
featuredImage: ../img/stud-od-pon.jpg
author: Вардарски
---
<!--StartFragment-->

**Министерството за образование и наука го распиша конкурсот за прием на студенти запишани на додипломски студии во државните и приватните студентски домови во Република Северна Македонија за учебната 2023/2024 година.**

За претстојната студиска година за студентите се предвидени вкупно 4.480 легла, од кои 1.093 места се обезбедени за студентите во прва година, додека останатите легла се за студенти од втора и повисоките години.

Најмногу слободни места и годинава има во студентскиот дом „Гоце Делчев“ во Скопје – вкупно 1.176 легла, по што следува студентскиот дом „Пелагонија“, исто така во Скопје, со 997 слободни места. Во третата и едниствена од зградите што годинава ќе биде отворена за студенти во „Стив Наумов“ се предвидени вкупно 369 места, а покрај зградата, во овој дом функционираат и бараките кои ќе сместат 138 студенти.

Право на прием во дом имаат редовни студенти кои се државјани на Република Северна Македонија и се школуваат надвор од местото на живеење. Право на прием во државните студентски домови имаат и редовни студенти кои се запишани на јавните универзитети и високообразовни установи, а се избрани со конкурси, одлуки, решенија, договори и тоа: владини стипендисти-студенти со македонско потекло, студенти од странство кои студираат на универзитетите и високообразовните установи во Република Северна Македонија, студенти согласно програмата ЦЕЕПУС, студенти според билатерални договори и слично.

Студентите кои се пријавуваат на конкурсот треба да пополнат електронска пријава и да ја прикачат соодветната документација на интернет порталот „е-услуги“ на МОН.

Студентите може да конкурираат за прием само за еден студентски дом.

Рокот за пријавување на студентите од втора и повисоките години почнува од понеделник и трае до 31 јули, додека студентите од прва година – бруцошите ќе може да се пријавуваат од 1 до 11 септември.

<!--EndFragment-->