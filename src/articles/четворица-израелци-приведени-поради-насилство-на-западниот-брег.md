---
title: Четворица Израелци приведени поради насилство на Западниот Брег
date: 2023-06-30T04:15:51.075Z
category: свет
featured: true
featuredImage: ../img/6-15-4-izraelci-priv.jpg
author: Вардарски
---
Четворица Израелци осомничени за насилство врз Палестинците минатата недела на окупираниот Западен Брег се приведени под контроверзна безбедносна мерка, изјави во средата претставник на Министерството за одбрана.

Во редок потег, министерот за одбрана Јоав Галант издаде административни налози за апсење против нив, мерка вообичаено резервирана за Палестинците.

Административниот притвор е контроверзна мерка во која осомничените се држат без обвинение или судење за периоди до шест месеци со можност за обновување.

Четворицата уапсени се обвинети за учество во насилството на Западниот Брег минатата недела и за „загрозување на животите на невини луѓе“, изјави функционерот за АФП кој сакаше да остане анонимен поради чувствителноста на предметот.

Тие се обвинети и за оштетување на палестинскиот имот и за палење автомобили.

Израел го окупира Западниот Брег од Шестдневната војна во 1967 година, а со исклучок на анектираниот Источен Ерусалим, територијата моментално е дом на околу 490.000 Израелци кои живеат во населби кои се сметаат за нелегални според меѓународното право.

Насилството на територијата е во пораст од почетокот на минатата година, а минатонеделните немири дојдоа веднаш откако двајца Палестинци застрелаа четворица Израелци во близина на еврејската населба Ели на северниот дел на Западниот Брег. Напаѓачите подоцна беа застрелани.

Според палестинското движење „Хамас“, палестинскиот напад бил одговор на смртоносниот напад извршен претходниот ден од израелската армија во Џенин.

По нападот кај Ели, стотици еврејски доселеници го нападнаа палестинското село Турмус Аја, каде ги нападнаа жителите и запалија имоти и автомобили.

Во судирите со израелските сили, еден Палестинец беше застрелан.

Во петокот, израелската армија призна дека „не успеала“ да го спречи нападот на еврејските доселеници.