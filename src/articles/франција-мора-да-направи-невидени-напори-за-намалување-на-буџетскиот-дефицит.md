---
title: Франција мора да направи невидени напори за намалување на буџетскиот дефицит
date: 2023-06-30T17:45:38.888Z
category: свет
featured: true
featuredImage: ../img/7-45-fr-treba-da-napravi-napori.jpg
author: Вардарски
---
Владата на претседателот Емануел Макрон ќе мора да направи напори без преседан да ги заузда трошењата на Франција за да може да ја исполни целта за намалување на дефицитот. Ова го соопшти Националната канцеларија за јавна ревизија, цитирана од Ројтерс.

Кабинетот на Макрон има за цел до крајот на својот петгодишен мандат во 2027 година да го намали буџетскиот дефицит на јавниот сектор на 2,7 отсто од проценетите 4,9 отсто од економското производство оваа година.

Постепеното намалување на буџетскиот дефицит значи дека Франција ќе биде единствената голема економија во еврозоната која сè уште ќе има дефицит над границата од 3 отсто на Европската унија во 2026 година, соопшти француската ревизорска канцеларија во својата годишна прогноза за јавните финансии.

Со најголема јавна потрошувачка меѓу богатите земји во однос на големината на нејзината економија, Франција ретко ја исполнуваше границата на ЕУ и е изложена на ризик да заостане поради оптимистичките прогнози за раст, забележа ревизорската канцеларија.

За да се постигне оваа цел, владата ќе треба да обезбедува 12 милијарди евра секоја година или вкупно 60 милијарди евра до 2027 година.

Шефот за ревизија, Пјер Московиси, рече дека неодамнешниот преглед на владините трошоци, кој идентификуваше најмалку 10 милијарди евра потенцијални заштеди во буџетот, е добредојден прв чекор. Сепак, тој додаде дека не е потребна ништо помалку од „културна револуција“.

„Го знам културниот отпор, но доаѓа момент кога тој треба да се надмине, за што е потребна политичка волја“, посочи Московичи, поранешен социјалистички министер за финансии.

Министерството за финансии забележува дека неговите планови за намалување на дефицитот се „кредибилни, одржливи“ и ќе обезбедат намалување на долгот.

Се додава дека во наредните години, јавните финансии имаат поволно влијание од неодамнешните реформи на пензискиот систем и системот за невработеност, покрај поагресивните и редовни прегледи на јавните финансии за буџетски заштеди.