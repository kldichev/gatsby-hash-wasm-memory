---
title: Во џамијата Ал Акси интервенирала израелската полиција
date: 2023-04-05T22:49:07.091Z
category: свет
featured: true
featuredImage: ../img/izrelintr.png.webp
author: Вардарски
---

Израелската полиција во средата соопшти дека интервенирала во текот на ноќта во џамијата Ал Акса во источен Ерусалим за да ги истера „бунтовниците“ кои донеле „пиротехнички средства, стапови и камења“ таму.

Осудувајќи го „злосторството без преседан“, палестинското исламистичко движење Хамас, на власт во Појасот Газа, ги повика Палестинците на Западниот Брег „да се упатат во голем број кон џамијата Ал Акса за да ја одбранат“.

Џамијата Ал-Акса се наоѓа на Платото на џамиите, третото најсвето место на исламот во Источен Ерусалим, палестинскиот сектор на Стариот град што Израел го окупираше и анектираше. Платото било изградено на место кое Евреите го нарекуваат планината на храмот, најсветото место во јудаизмот.

Судирот доаѓа непосредно пред средината на Рамазан, додека Евреите се подготвуваат да ја прослават Пасха во среда навечер, а израелско-палестинскиот конфликт повторно ескалира од почетокот на годината.

Израелската полиција објави видео клип во траење од педесетина секунди, во кој може да се забележи експлозија на местото на богослужба, најверојатно од пиротехнички средства, а се гледаат и силуети на луѓе кои фрлаат камења.

На друго полициско видео може да се види како полицијата влегува во џамијата, како се покрива со штитови од петарди.

По веста за судирот во Ал Акса, неколку ракети беа истрелани од северот на Појасот Газа кон израелска територија, соопштија новинарите на АФП и очевидци.
