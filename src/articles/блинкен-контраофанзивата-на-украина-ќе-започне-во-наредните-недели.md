---
title: "Блинкен: Контраофанзивата на Украина ќе започне во наредните недели"
date: 2023-04-08T00:04:08.177Z
category: свет
featured: true
featuredImage: ../img/kontrauvac.png.webp
author: Вардарски
---

Американскиот државен секретар Ентони Блинкен сугерираше дека контраофанзивата на вооружените сили на Украина би можела да започне во наредните недели. Овој став тој го искажа во интервју објавено во петокот за германската медиумска групација „Функе“.

„Постојат две цели за многу пријатели и партнери на Украина“, рече Блинкен. „Првата е да направиме се што е во наша моќ за да и помогнеме на Украина да продолжи да зазема територии. Ова вклучува контраофанзива, која веројатно ќе започне во наредните недели“, рече тој. „Второ, Киев мора да биде поддржан во градењето на својот потенцијал на среден и долг рок“, рече американскиот државен секретар.

Тој исто така додаде дека се додека руската агресија продолжува, западните земји „ќе одржуваат невиден притисок на санкции и контроли врз рускиот извоз“.

Утрово беше објавено дека на интернет протекоа фотографии од тајни документи на Пентагон и НАТО за подготовка на украинската офанзива. Според проценките на американскиот весник The New York Times, некои од нив се јасно изменети, но други изгледаат реално, напиша Би-Би-Си. „Њујорк тајмс“ цитираше извори од администрацијата на Бајден под услов да остане анонимен.

Документите се датирани од 1-ви март, така што плановите можеби се сменија оттогаш. Тие не го наведуваат датумот или локацијата на претстојната офанзива, но содржат информации за тоа колку бригади Украина планира да подготви за офанзивата и колку опрема ќе добијат. Документите содржат и информации како што е дневната потрошувачка на муниција за ХИМАРС.
