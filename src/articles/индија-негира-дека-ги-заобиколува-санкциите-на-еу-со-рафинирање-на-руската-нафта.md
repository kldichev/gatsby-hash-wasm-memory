---
title: Индија негира дека ги заобиколува санкциите на ЕУ со рафинирање на
  руската нафта
date: 2023-05-18T00:52:24.157Z
category: свет
featured: true
featuredImage: ../img/indija-negira-za-ruska-nafta.jpg
author: Вардарски
---
Индија увери дека нејзиниот извоз на рафинирани производи во Европа е во согласност со европскиот режим на санкции.

Ставот на земјата доаѓа откако Европската унија изрази загриженост за купување индиски рафинирани горива направени од руска сурова нафта.

Вчера, шефот за надворешна политика на ЕУ, Жозеп Борел, за „Фајненшл тајмс“ изјави дека се бараат начини да се запре продажбата на индиските рафинирани горива, кои се направени од руска сурова нафта.

„Доколку дизелот или бензинот што влегува во Европа од Индија се произведуваат со руска нафта, тоа е секако заобиколување на санкциите и земјите-членки мора да преземат мерки“, нагласи првиот дипломат на ЕУ.

Тоа беше прв пат Борел да рече дека Брисел треба да дејствува за да го запре овој увоз. Неговата остра изјава доаѓа во време кога западните земји преземаат мерки за заострување на санкциите против рускиот енергетски сектор.

Борел рече дека ќе го покрене ова прашање со министерот за надворешни работи на Индија, Субрахмањам Џаишанкар.

Запрашан за изјавата на Борел дека ЕУ треба да воведе санкции за рафинирани индиски нафтени деривати што користат руска нафта, самиот Џаишанкар истакна: „Моето разбирање за регулативата на Советот на ЕУ е дека ако руската сурова нафта претрпи значителна преработка во трета земја, таа повеќе не се третира. како руски. Би ве советувал да ја погледнете Регулативата 833/2014 на Советот“.

По индискиот министер, на оваа тема се огласи и потпретседателката на Европската комисија, Маргрете Вестагер, која нагласи дека работата не е затворена.

„Нема сомнеж за правната основа на санкциите. Се разбира, ова е дискусија што ќе ја имаме со пријателите, но тоа ќе биде со подадена рака, а не како покажување со прст“, појасни таа.

Индиските рафинерии, кои претходно купуваа руска нафта ретко поради високите транспортни трошоци, увезуваа меѓу 970.000 и 981.000 барели дневно од неа во фискалната 2022/23 (април-март), што е повеќе од 1/5 од вкупниот увоз на гориво во земјата.

Најголемиот производител на нафта во Русија - „Роснефт“ и индиската државна компанија „Индиан оил корпорејшн“ склучија договор за значително зголемување и диверзификација на видовите нафта што се испорачува во Индија.

Пред руската инвазија на Украина, Индија во Европа извезуваше во просек по 154.000 барели дизел и авионско гориво дневно. Сепак, овој извоз се зголеми на 200.000 барели дневно откако ЕУ од 5 февруари годинава го забрани увозот на руски нафтени деривати.