---
title: Продолжуваат протестите во Франција поради спорот со пензиските реформи
date: 2023-03-15T23:38:04.344Z
category: свет
featured: true
featuredImage: ../img/protfrc.png.webp
author: Вардарски
---

Илјадници луѓе продолжија да протестираат во француските градови против спорниот план за пензиски реформи на претседателот Емануел Макрон, кој е во завршна фаза во парламентот.

Работниците во транспортот и другите сектори излегоа на штрајк, иако во помал број од претходно, додека претставниците од двата дома на парламентот се состанаа за да разговараат за компромисниот предлог-закон за реформи.

Во четврток Сенатот, а потоа и Националното собрание ќе гласаат за предлогот и доколку двата дома дадат зелено светло, реформата ќе биде усвоена.

Клучната точка на реформата е зголемувањето на старосната граница за пензионирање од 62 на 64 години. Дополнително, треба да се зголеми бројот на години кои мора да се уплатуваат во пензискиот систем, а минималната пензија ќе се зголеми на 1.200 евра. Тие, исто така, сакаат да ги укинат поволностите што ги уживаат работниците во некои јавни услуги, вклучително и оние на париското метро.

Реформата се смета за клучен проект на Макрон и неговата влада од десниот центар, а се објаснува со заканата од дефицит во пензискиот фонд.

Плановите освен синдикатот ги критикуваше и дел од опозицијата. Бидејќи таборот на Макрон повеќе нема апсолутно мнозинство во парламентот, претседателот се надева на поддршка од конзервативните републиканци во четврток.

Останува нејасно дали доволен број пратеници ќе гласаат за реформата.

Откако владата прво тврдеше дека сака да го реформира пензискиот систем за да го направи поправеден, сега тврди дека промените се неопходни за штедење и за извлекување на францускиот пензиски систем од дефицит до 2030 година.

Највидливата последица од штрајковите се купиштата ѓубре на улиците на Париз бидејќи градските санитарни работници не го одземаат, освен во 10 квартови покриени од приватни компании каде собирањето ѓубре се одвива речиси нормално.

Минатиот вторник, на 7 март, шестиот ден од протестите против пензиската реформа во Франција присуствуваа 1,28 милиони луѓе, според проценките на Министерството за внатрешни работи, и 3,5 милиони од синдикатот CGT, што е повеќе од рекордното учество од 31. Јануари .
