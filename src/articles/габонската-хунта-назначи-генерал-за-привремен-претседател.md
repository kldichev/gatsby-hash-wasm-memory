---
title: Габонската хунта назначи генерал за привремен претседател
date: 2023-09-03T17:00:20.423Z
category: свет
featured: true
featuredImage: ../img/7-hunta-gabon.jpg
author: Вардарски
---
Габонската хунта го назначи генералот Брис Олигуи Нгуема за привремен лидер, изјавија војниците на националната телевизија во средата.

Објавата дојде неколку часа откако претседателот Али Бонго се појави во видео и ги повика своите „пријатели“ да „кренат врева“ откако војската во централноафриканската земја организираше обид за државен удар, пренесе АФП.

„Генералот Олигуи Нгуема Брис беше едногласно назначен за претседател на Комитетот за транзиција и институционална реконструкција, за претседател на транзицијата“, објави офицер во присуство на десетици високи офицери, според соопштението за печатот прочитано на телевизијата Габон 24.

Претходно во средата, претседателот Али Бонго се појави во видео и, зборувајќи на англиски, ги повика своите „пријатели“ да „кренат врева“ по обидот за државен удар.

Официјален јазик во Габон е францускиот. Но, поранешната француска колонија се приклучи на Комонвелтот на народите минатата година. Во последните неколку години, Бонго се обидува да се дистанцира од Франција и да привлече нови сојузници.

Натаниел Пауел, аналитичар во британската компанија Оксфорд Аналитика, забележува дека: „Зборувајќи на англиски јазик, Бонго апелира до своите меѓународни партнери во англиското говорно подрачје, но и до другите партнери на Габон, како Кина, која е најголемиот инвеститор. во Габон“.