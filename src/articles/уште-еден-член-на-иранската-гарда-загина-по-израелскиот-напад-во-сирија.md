---
title: Уште еден член на иранската гарда загина по израелскиот напад во Сирија
date: 2023-04-02T23:00:41.039Z
category: свет
featured: true
featuredImage: ../img/77.png.webp
author: Вардарски
---

Вториот член на корпусот на иранската револуционерна гарда, кој служел како воен советник во Сирија, загинал по израелски воздушен напад во близина на Дамаск, објавија во неделата иранските државни медиуми, во нов напад врз цели во Сирија, трет во последните три дена.

– Мекдад Мехгани Џафарабади, припадник на Револуционерната гарда, беше ранет во петокот во криминален напад на ционистичкиот режим, но на крајот им подлегна на тешките повреди, се наведува во соопштението на Револуционерната гарда објавено во неделата.

\-Злосторствата на ционистичкиот режим нема да останат без одговор... тие ќе платат за тоа, се додава.

Израелската војска одби да го коментира извештајот за нападот.

Израел со години изведува напади врз, како што велат израелските официјални лица, цели поврзани со Иран во Сирија, каде што влијанието на Техеран порасна откако Иран почна да го поддржува претседателот Башар ал Асад во граѓанската војна што започна во 2011 година.

Иран вели дека иранските офицери, на покана од Дамаск, имаат советодавна улога за прашања поврзани со Сирија.

За време на војната во Сирија, десетици членови на Револуционерната гарда, меѓу кои и високи воени офицери, беа убиени.

Во петочниот воздушен напад, за кој Сириската опсерваторија за човекови права рече дека е шести израелски напад во Сирија во март, загина уште еден офицер и воен советник на Револуционерната гарда, Милад Хајдари.

Коментирајќи ја смртта на двајцата членови на ИРГЦ, портпаролот на иранското Министерство за надворешни работи Насер Канани рече дека „Исламската Република Иран го задржува правото да одговори на израелскиот државен тероризам во соодветно време и место“.

Петмина сириски војници се ранети

Агенцијата АФП јавува дека во воздушниот напад врз Сирија во неделата, кој Дамаск му го припишува на Израел и е трет во последните три дена, се ранети пет сириски војници.

Веста за нападот извршен од позиција североисточно од Бејрут врз градот и провинцијата Хомс, ја објави официјалната сириска новинска агенција САНА во неделата, повикувајќи се на воен извор.

Сириската опсерваторија за човекови права (OSHR) извести дека израелски проектили биле насочени кон неколку воени позиции на сирискиот режим и силите подредени на Иран во Хомс. Таму се слушнале експлозии и избувнал пожар во истражувачки центар.

Два западни разузнавачки извори рекоа дека цел на ракетните напади биле воздушната база Т4, лоцирана западно од античкиот град Палмира и аеродромот Ал Даба во близина на градот Ал Кусаир во близина на границата со Либан, дом на Хезболах поддржан од Иран. Иранскиот воен персонал заедно со борците на либанскиот Хезболах се стационирани на двата аеродроми и има силно проиранско присуство во областа на провинцијата Хомс, велат изворите.

Веста за нападите ја потврди директорот на SOHR, Абдел Рахман, кој рече дека има ранети и мртви и дека на местото на нападот пристигнале возила за итна помош.

– Уништен е магацинот за оружје на либанскиот Хезболах, кој се наоѓал на воениот аеродром Даба во југозападниот дел на Хомс, додаде тој.

Израелскиот напад во неделата вечерта беше трет во Сирија за помалку од една недела, а дојде откако Дамаск беше цел на израелски воздушни напади две ноќи по ред, на 30 и 31 март.
