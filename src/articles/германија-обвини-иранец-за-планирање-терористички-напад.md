---
title: Германија обвини Иранец за планирање терористички напад
date: 2023-06-22T16:35:24.711Z
category: свет
featured: true
featuredImage: ../img/6-35-ger-obv-iranec.jpg
author: Вардарски
---
Еден Иранец беше обвинет од германските власти во средата дека планирал исламистички напад со употреба на рицин или цијанид. Ова го објави АП, повикувајќи се на изјава на германските обвинители.

26-годишниот маж е идентификуван само по неговите иницијали, во согласност со германските правила за приватност.

Обвинителите во Дизелдорф соопштија дека тој е обвинет за подготовка на сериозен чин на насилство и тероризам. Пред државниот суд во Дортмунд е поднесено обвинение. Судот ќе одлучи дали и кога ќе го испрати предметот на суд.

Случајот против неговиот 32-годишен брат, кој исто така првично беше осомничен за вмешаност во заговорот, беше прекинат поради недоволно докази.

Властите во моментот на неговото апсење рекоа дека дојавата од САД довела до операцијата, но не наведоа детали.

Ќе потсетиме дека лицата беа приведени во јануари годинава под сомнение дека планирале напад со смртоносни хемикалии.

32-годишниот маж и неговиот 26-годишен брат се приведени во градот Кастроп-Рауксел, северозападно од Дортмунд.

Тогаш беше објавено дека планот за нападот до октомври бил мотивиран од исламски екстремизам во согласност со идеологијата на групата Исламска држава (ДАЕШ).