---
title: Иран приведе 90 новинари од почетокот на протестите
date: 2023-08-09T10:00:22.252Z
category: свет
featured: true
featuredImage: ../img/12-iran.jpg
author: Вардарски
---
Иранските власти испрашувале или уапсиле повеќе од 90 новинари по националните протести што ја потресоа Исламската Република минатата година, пренесува АФП.

Беа извршени апсења низ целата земја. Повеќето од нив се ослободени со кауција или амнестија, но судбината на 11 новинари, меѓу кои шестмина приведени и пет други кои чекаат пресуда, сè уште не е позната, се вели во извештајот, објавен на Националниот ден на новинарите во Иран на 8 август.

Потсетуваме дека масовните демонстрации избувнаа во септември 2022 година по смртта во притвор на 22-годишната етничка Курда Махса Амини, уапсена поради наводно кршење на строгиот кодекс на облекување на Исламската Република за жените.

Стотици луѓе, вклучително и членови на безбедносните сили, беа убиени, а илјадници беа уапсени за учество во, како што ги опишаа властите, „немири“ поттикнати од Западот.

Во јули Техеран официјално го врати на улиците т.н морална полиција, и покрај протестите и ветувањата за промени.

Владетелите на Иран го гледаат хиџабот како клучен столб на исламската револуција што ги донесе на власт, а полежерната облека ја гледаат како знак на западната декаденција.

Мисијата на Обединетите нации за проверка на факти во Иран ги повика иранските власти да прекинат со егзекуциите на лица осудени на смрт поради учество во антивладините протести што ја потресоа земјата минатата година.