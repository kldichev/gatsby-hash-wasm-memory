---
title: "Лондон: 13 години затвор за чуварот на британската амбасада кој
  шпионирал за Русија"
date: 2023-02-17T12:39:25.308Z
category: политика
featured: true
featuredImage: ../img/ambasada-uk.jpg.webp
---

Човек кој ѝ предавал на Русија многу чувствителни информации додека работел како обезбедување во британската амбасада во Берлин, во петокот пред судот во Лондон е осуден на 13 години и два месеци затвор.

Судот сослуша дека 58-годишниот Дејвид Балантајн Смит собирал доверливи информации повеќе од три години, вклучително и „тајни“ владини комуникации со тогашниот премиер Борис Џонсон и други чувствителни документи.

Смит се изјасни за виновен за осум прекршоци според Законот за службени тајни во ноември, вклучително и обвинение за предавање информации на Сергеј Чукров, рускиот воен аташе во Берлин, во ноември 2020 година.

Останатите седум обвиненија се однесуваат на собирање информации потенцијално корисни за Русија. Дури четири обвиненија се однесуваат на службеникот на МИ5, „Дмитриј“, руски државјанин кој наводно и помагал на Британија.

- Згрозен сум од себе и се срамам од тоа што го направив, изјави Смит на почетокот на неделава пред судот. Тој додаде дека почнал да собира доверливи информации по расправија со колегите и додека страдал од депресија.

Тој рече дека ги снимил документите откако испил „седум литри пиво“.

– Во тој момент се чинеше како добра идеја, додаде тој. Но, тој тврди дека никому не ги проследил документите бидејќи тоа би било намерно оштетување на Обединетото Кралство.
