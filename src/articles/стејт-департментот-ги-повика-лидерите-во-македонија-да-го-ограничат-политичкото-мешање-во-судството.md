---
title: Стејт департментот ги повика лидерите во Македонија да го ограничат
  политичкото мешање во судството
date: 2023-07-02T17:57:26.841Z
created_at: 2023-07-02T17:57:28.065Z
category: македонија
featured: true
featuredImage: ../img/state-department-usa.jpg
author: Гоце Кически
---
Стејт департментот ги повика лидерите на Северна Македонија да го ограничат политичкото мешање во судството, се вели во соопштението објавено од прес-службата на Стејт департментот. Во одговорот на прашањето дали САД се една од петте земји кои даваат меѓународна правна помош во истрагата за „Скопје 2014“, Стејт департментот нагласи дека С.Д. ќе продолжи да ги поддржува владите, партнерите од граѓанското општество, независните медиуми и граѓаните во борбата против организираниот криминал и искоренувањето на корупцијата, како што пренесува Гласот на Америка на македонски јазик.

Јавното обвинителство во петокот соопшти дека води истражна постапка против 15 физички и 7 правни лица за злоупотреба на службената положба и перење пари поврзани со 11 споменици. Наводно се испрани над 16 милиони евра јавни средства.

„Борбата против корупцијата во Западен Балкан е главен приоритет за администрацијата на Бајден. САД ќе продолжат да ги поддржуваат владите, партнерите од граѓанското општество, независните медиуми и граѓаните во борбата против организираниот криминал, искоренувањето на корупцијата, зголемувањето на транспарентност, спроведување на одговорност и натамошно зајакнување на владеењето на правото и демократските институции“, рече портпаролот на Стејт департментот.

Според соопштението, како што пренесува Гласот на Америка на македонски јазик, „лидерите на Северна Македонија мора да покажат силни, опипливи резултати во борбата против корупцијата преку зајакнување на институционалната независност и ограничување на политичкото мешање, особено во судството, што е од суштинско значење за остварување на целите за влез во ЕУ и градење доверба на граѓаните во владата“.

Меѓу осомничените во истрагата со кодно име „Феникс“ се и поранешниот премиер Никола Груевски, кој побегна во Унгарија, како и поранешниот министер за финансии Зоран Ставрески и поранешната министерка за култура Елизабета Канческа-Милевска. Поранешниот градоначалник на општина Центар Владимир Тодоровиќ е ставен во куќен притвор, а други осомничени се под различни превентивни мерки.

Според официјалните информации на Обвинителството, изнесени на прес-конференција, кривичните дела се извршени во периодот од 2007 до 2013 година.