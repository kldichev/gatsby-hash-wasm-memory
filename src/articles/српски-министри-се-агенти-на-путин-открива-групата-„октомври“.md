---
title: Српски министри се агенти на Путин, открива групата „Октомври“
date: 2023-02-20T23:04:09.015Z
category: свет
featured: true
featuredImage: ../img/srbijaskandal.jpg.webp
---

Имињата на двајца министри од кабинетот на Ана Брнабиќ се појавија на списокот на агенти на Владимир Путин во Србија. Станува збор за вицепремиерот и министер за надворешни работи Ивица Дачиќ и министерот за државна и локална самоуправа Александар Мартиновиќ. Информацијата ја соопшти Здружението за слобода на Србија - групата „Октомври“, пренесува весникот „Данас“, цитиран од БТА.

Досега на списокот се најдоа 44 лица од јавната сфера на Србија - државни службеници, припадници на безбедносните служби, новинари.

Здружението нагласува дека тоа се агенти на Путин, а не на Русија.

Заедно со министрите се и најновите имиња на претседателот на опозициската Народна партија Вук Јеремиќ, историчарот Милош Ковиќ, академик Коста Чавошки, претседателот на Ослободителното движење Млаѓан Ѓорѓевиќ.

На списокот се и претставникот на партијата на косовските Срби Србска листа Милан Радојчиќ, бизнисменот Звонко Веселиновиќ, како и новинари.

Групата „Октомври“ е граѓанско здружение основано крајот на ноември 2022 година, а нејзин претседател е адвокатот Чедомир Стојковиќ. При основањето на здружението, учесниците рекоа дека „борбата против режимот на Владимир Путин во Србија е најважниот и вистински патриотски чин“.

Со креирањето на списоците се занимава Тимот за идентификација на агентите на Путин во Република Србија, чиј координатор е самиот Стојковиќ.

Запрашан за целта и „дали е законски дозволено да се напаѓаат луѓе на овој начин и какви докази има“, Стојковиќ рече дека неговото здружение сака да ги „заштити националните интереси на Србија на кои им се заканува дводецениско хибридно војување од режимот на Путин, во кое населението е отуѓено од сопствените интереси и принудено да носи одлуки во интерес на Руската Федерација“.

Тој изјави дека групата „Октомври“ работи согласно уставот и законите.
