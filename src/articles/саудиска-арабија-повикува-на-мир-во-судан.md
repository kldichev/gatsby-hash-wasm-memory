---
title: Саудиска Арабија повикува на мир во Судан
date: 2023-04-16T23:58:14.646Z
category: свет
featured: true
featuredImage: ../img/sudksrkrjt.png.webp
author: Вардарски
---

Министерот за надворешни работи на Саудиска Арабија, принцот Фајсал бин Фархан ал-Сауд повика на прекин на борбите во Судан за време на телефонскиот разговор со командантот на суданската армија Абдел Фатах ал Бурхан и шефот на специјалните сили Мохамед Хамдан Дагало.

Ова го соопшти Министерството за надворешни работи на земјата.

Министерот за надворешни работи го потврди повикот на кралството за деескалација, почитување на националните интереси и прекин на сите видови непријателства.

Тој нагласи и дека страните во конфликтот во Судан мора да се вратат на рамковниот договор потпишан меѓу воените и цивилните сили.

И италијанскиот министер за надворешни работи Антонио Тајани ја истакна потребата од итен прекин на непријателствата во Судан, повикувајќи ги воените лидери на земјата да престанат со борбите и да се вклучат во политички дискусии.

Тој посочи дека сегашните судири го загрозуваат цивилното население и ја поткопуваат демократијата во Судан.

Повиците за мир доаѓаат откако паравоените сили во Судан влегоа во претседателската палата во саботата.

Петмина цивили загинаа, а 78 други се повредени во вооружените судири меѓу суданската армија и паравоената организација во неделата.

Комитетот на лекари на Судан го извести инцидентот и ги повика страните да обезбедат можност за транспорт на повредените и да не ги напаѓаат здравствените работници.

Судирите се случија во областа Ал Хила Ал Џадида, југоисточен Картум, каде паравоените сили ја зазедоа претседателската палата во саботата.

Најмалку 56 цивили и десетици војници загинаа во судирите меѓу суданските вооружени сили и паравоената група, објави во неделата Централниот комитет на суданските лекари.

Од невладината додаваат дека во немирите се повредени уште 595 лица.

Борбите за време на викендот се уште една ескалација на тензиите во земјата откако претседателот Омар ал-Башир беше соборен во 2019 година. Ал Башир беше на власт речиси три децении. По масовните улични протести со кои се бараше негово отстранување од власта, војската изврши државен удар и ја презеде власта.

Цивилното население побара транзиција кон демократско владеење.

На крајот беше формирана заедничка цивилно-воена влада, но во октомври 2021 година беше соборена со друг државен удар.
