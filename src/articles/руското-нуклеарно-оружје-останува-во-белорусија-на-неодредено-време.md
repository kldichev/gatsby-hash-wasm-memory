---
title: Руското нуклеарно оружје останува во Белорусија на неодредено време
date: 2023-06-20T12:00:06.300Z
category: свет
featured: true
featuredImage: ../img/2-rus-nuk-orz-bel.jpg
author: Вардарски
---
Распоредувањето на руското тактичко нуклеарно оружје во Белорусија не е временски ограничено. Ова го изјави директорот на одделот за поранешни советски земји на руското Министерство за надворешни работи, Алексеј Полчук, цитиран од Ројтерс.

Белорускиот претседател Александар Лукашенко минатата недела објави дека оружјето почнало да пристигнува во земјата.

Тоа е прво распоредување од Москва на ваков тип боева глава - нуклеарно оружје со помала моќ и дострел што може да се користи на бојното поле - надвор од руската територија од падот на Советскиот Сојуз.

„Што се однесува до можните временски рамки за присуство на руско тактичко нуклеарно оружје на територијата на Белорусија, руско-белоруските договори не подразбираат никакви ограничувања во овој поглед“, истакна Полишчук во интервју за ТАСС.

Тој рече дека оружјето хипотетички може да биде повлечено од Белорусија доколку САД и НАТО „се воздржат од поткопување на безбедноста и суверенитетот на Русија и Белорусија“.

На 25 март Путин објави дека Русија, на барање на Белорусија, ќе го распореди своето тактичко нуклеарно оружје во републиката, што САД долго време го правеа на територијата на своите сојузници.

Соединетите Држави ја критикуваа одлуката на рускиот лидер, но рекоа дека немаат намера да ја сменат сопствената позиција за стратешкото нуклеарно оружје, ниту пак гледаат знаци дека Русија се подготвува да употреби нуклеарно оружје.

Белорусија е близок сојузник на Русија и му дозволи на претседателот Владимир Путин да ја користи територијата на земјата како отскочна даска за инвазијата на Украина од страна на руските сили на 24 февруари.

Земјата граничи со три земји-членки на НАТО: Литванија, Латвија и Полска.