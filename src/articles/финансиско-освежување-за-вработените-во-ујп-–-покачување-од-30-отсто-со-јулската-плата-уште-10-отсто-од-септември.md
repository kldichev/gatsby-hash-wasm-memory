---
title: Финансиско освежување за вработените во УЈП – покачување од 30 отсто со
  јулската плата, уште 10 отсто од септември
date: 2023-07-25T16:39:53.568Z
category: македонија
featured: true
featuredImage: ../img/ujp.jpg
author: Вардарски
---
<!--StartFragment-->

Граѓаните можат да здивнат околу стравот за исплатите на нивните плати. Секојдневните двочасовни протести на вработените во Управата за јавни приходи (УЈП) завршија преку процес на помирување со потпишување нов Колективен договор меѓу репрезентативниот синдикат „Солидарност“ и работодавачот. Со тоа започнувајќи со јулските плати, над 900 вработени ќе имаат поголеми примања за 30 отсто, како што бараа. Вработените од септември ќе земат уште за 10 отсто повисоки плати, согласно постигнатиот нов Општ колективен договор за јавната администрација.

„Колективните договори имаат сила на закон. Сѐ што ќе биде утврдено со закон и Колективен договор, ќе биде право, вклучително и на вработените во УЈП“, **изјави Васе Недановски, претседател на синдикална организација „Солидарност“ при УЈП**.

За зголемувањето на платите на вработените во УЈП за 30 отсто нема да се прави ребаланс. Средствата ќе се обезбедат од буџетот на оваа институција, но и од сопствени приходи. Се работи за сума од околу 16,5 милиони денари, месечно, кажаа од секторот за финансии при УЈП. Покачувањето на платите се случи по 14 години застој. Од тука, очекувањата од раководството се дека вработените сега ќе работат поефикасно и против даночните затајувања.

„Секако дека ќе мора да го оправдаме сето тоа со повеќе резултати, со поуспешни даночни реформи , со сузбивање на даночното затајување, како што напоменавте. И нормално, доекипирање во рамки на сѐ она што ни е овозможено и дозволено“, **изјави Сања Лукаревска, директорка на УЈП**.

Според тежината на спорот, ова бил еден од најголемите предмети, кажа лиценцираниот помирувач Илија Манасиев, кој изрази задоволство од успешно спроведениот процес на помирување. Тој  течел паралелно со разговорите на Економско–социјалниот совет при Владата, а за кратко време раководството и синдикалната организација при УЈП формирале Одбор за помирување, кој едногласно усвоил препораки, што биле преточени во спогодба, која е составен дел од Колективниот договор.

„Го поминаа текстот затоа што една институција токму во криза се гледа колку има капацитет да ги решава проблемите“, **изјави Илија Манасиев, лиценциран помирувач**.

Начинот на решавање на спорот предизвикал интерес во други земји и може да послужи за пример при слични ситуации, **дополни Манасиев**.

<!--EndFragment-->