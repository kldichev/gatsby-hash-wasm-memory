---
title: Германија ги прошири контролите на шенгенската граница со Австрија
date: 2023-04-15T23:00:19.825Z
category: свет
featured: true
featuredImage: ../img/grmrsntk.png.webp
author: Вардарски
---

Германскиот министер за внатрешни работи нареди продолжување на контролата на шенгенската граница кон Австрија за уште шест месеци, соопшти Федералното МВР.
Причина за продолжување на контролите на границата со Австрија е воведувањето ред и ограничување на нерегуларната миграција, се вели во соопштението на МВР.

Во соопштението се потсетува дека минатата година е забележан најголем број на нерегуларни гранични премини од 2016 година. Пресудно за зголемувањето на бројот е зголеменото пристигнување на бегалци во Италија и миграцијата од Турција и значително зголемување на премините преку т.н Балкански рути, соопштија од министерството во Берлин. Беше објаснето дека зголемениот прилив особено се однесува на земјите од Централна и Западна Европа и пред се на Германија и нејзината граница со Австрија.

Германската министерка за внатрешни работи Ненси Фезер (Социјалдемократската партија на Германија СПД) вчера изјави дека не се очекува да се намали нерегуларната миграција во Германија во догледна иднина.

Сојузната полиција која ги обезбедува границите ќе продолжи да врши контроли на тој начин што тие што помалку ќе влијаат на економијата, животот и работата во германско-австриската граница, соопшти МВР.

Контролите на шенгенската граница со Австрија беа воведени на почетокот на бегалската криза есента 2015 година и оттогаш се продолжуваа на секои шест месеци.

Пред неколку дена и Австрија најави продолжување на шенгенската гранична контрола кон Словенија и Унгарија.

Германската полиција ја критикуваше практиката да се проверува само на патните гранични премини и повика на мобилни контролни пунктови за проверките за шверцерите на луѓе да не бидат предвидливи како порано.

Контроли на автопатиштата не се вршат на самиот граничен премин, туку се поставени контролни станици на неколку километри подалеку од границата во Германија.
