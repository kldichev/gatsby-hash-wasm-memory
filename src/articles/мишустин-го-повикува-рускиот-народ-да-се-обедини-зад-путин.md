---
title: Мишустин го повикува рускиот народ да се обедини зад Путин
date: 2023-06-27T13:00:20.477Z
category: свет
featured: true
featuredImage: ../img/3-misusini-obed-put.jpg
author: Вардарски
---
Русија се соочува со „предизвик за нејзината стабилност“ и мора да остане обединета зад претседателот Владимир Путин. Ова го изјави рускиот премиер Михаил Мишустин по неуспешниот саботен бунт на тешко вооружени платеници, пренесува „Ројтерс“.

Според договорот постигнат доцна во саботата, кој ја ублажи кризата и го спречи потенцијалното крвопролевање, Кремљ објави дека платениците од групата Вагнер ќе се вратат во базата, а нивниот водач Евгениј Пригожин ќе се пресели во Белорусија. Сите кривични пријави против него и неговите борци ќе бидат отфрлени.

Во првиот јавен коментар на висок руски функционер оттогаш, за време на состанокот на владата, рускиот премиер повика на национално единство пред западните напори да ја поткопа Русија.

„Главната работа во овие услови е да се гарантира суверенитетот и независноста на нашата земја, безбедноста и благосостојбата на граѓаните“, нагласи Мишустин, технократ назначен за премиер во 2020 година.

„Затоа е особено важно обединувањето на целото општество, ние мора да дејствуваме заедно, тимски и да го зачуваме единството на сите сили обединети околу претседателот“, инсистираше тој.

Мишустин, поранешниот шеф на руската Федерална даночна служба, исто така го критикуваше Западот.

„Како што истакна претседателот, практично целата воена, економска, информативна машина на Запад е насочена против нас“, истакна тој.

Во саботата, Путин рече дека платеничкиот бунт на Вагнер го загрозува самото постоење на Русија и вети дека ќе ја уништи групата.

Оттогаш, сепак, тој јавно не ги коментираше драматичните настани или договорот со посредство на белорускиот претседател Александар Лукашенко.