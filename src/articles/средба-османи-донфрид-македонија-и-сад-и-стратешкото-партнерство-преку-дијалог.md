---
title: "Средба Османи - Донфрид: Македонија и САД и стратешкото партнерство
  преку дијалог"
date: 2023-02-28T10:00:55.398Z
category: македонија
featured: true
featuredImage: ../img/mkd-usa-relations.jpg.webp
author: Гоце Кически
---

Министерот за надворешни работи Бујар Османи се сретна со помошникот државен секретар на САД за европски и евроазиски прашања Карен Донфрид и со специјалниот претставник на САД за Западен Балкан Габриел Ескобар. На средбата, министерот Османи се заблагодари за континуираната поддршка на САД и ја истакна нивната значајна улога во постигнувањето стабилност, демократија и просперитет во Северна Македонија и во регионот.

Двете земји се согласија да го зајакнат своето партнерство преку Стратешки дијалог, кој ќе се одржи на 2 јуни во Вашингтон. Северна Македонија ќе стане првата земја од Западен Балкан што ќе отвори стратешки дијалог со САД.

Соговорниците разговарале и за потребата од внесување нова динамика во евроинтеграциските процеси на земјите од Западен Балкан, особено по војната во Украина. Османи истакна дека членството на регионот во Европската Унија е од суштинско значење за регионалната и европската безбедност и стабилност и дека сега е вистинско време ЕУ да го деблокира пристапниот процес на Северна Македонија.

На состанокот стана збор и за актуелните безбедносни предизвици, вклучувајќи ја и руската воена инвазија на Украина. Двете земји ја осудија инвазијата и изразија силна поддршка и солидарност со украинскиот народ.
