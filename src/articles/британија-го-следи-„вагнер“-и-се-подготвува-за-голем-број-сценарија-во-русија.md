---
title: Британија го следи „Вагнер“ и се подготвува за голем број сценарија во Русија
date: 2023-06-27T13:45:02.233Z
category: свет
featured: true
featuredImage: ../img/3-45-brit-sledi-vanger.jpg
author: Вардарски
---
Британија е подготвена на голем број сценарија во Русија. Ова го изјави премиерот на земјата Риши Сунак, цитиран од „Ројтерс“.

Неговите зборови беа за потенцијалното дестабилизирачко влијание на тензиите меѓу Вагнер групата и претседателот Владимир Путин.

Во текот на викендот, Путин се соочи со невиден предизвик за неговата моќ поради неуспешниот бунт на силно вооружените вагнерски платеници.

Вонредните настани ги оставија владите и пријателски и непријателски настроени кон Русија да бараат одговори за тоа што може да се случи следно во земјата со најголемиот нуклеарен арсенал во светот.

Сунак нагласи дека Британија будно ги следи настаните.

„Прерано е со сигурност да се предвиди какви може да бидат последиците од ова, но секако, како и секогаш, ние сме подготвени на голем број сценарија“, увери тој.

„Ова е ситуација што веќе некое време ја анализираме и следиме бидејќи сме свесни за потенцијалното дестабилизирачко влијание на илегалната војна на Русија во Украина и тензиите меѓу групата Вагнер и режимот на Путин“, истакна и британскиот премиер.

Платениците на рускиот ПВК „Вагнер“, предводени од нивниот водач Евгениј Пригожин, напредуваа кон Москва за да го отстранат „корумпираното и неспособно воено раководство на Русија“. Меѓутоа, не долго потоа, тие ненадејно се вратија на територијата под руска контрола во источна Украина по договорот со Кремљ со посредство на белорускиот лидер Александар Лукашенко.

Беше договорено да им се даде имунитет на бунтовниците во замена за нивно враќање во логорите, а водачот на платениците се согласи да замине во егзил во соседна Белорусија. Сепак, останува нејасно дали Путин се согласил да направи промена во највисокото воено раководство или да направи други отстапки.