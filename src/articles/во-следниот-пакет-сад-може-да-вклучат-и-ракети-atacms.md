---
title: Во следниот пакет, САД може да вклучат и ракети ATACMS
date: 2023-09-10T11:30:52.093Z
category: свет
featured: true
featuredImage: ../img/1-30-atamks.jpg
author: Вардарски
---
Администрацијата на американскиот претседател Џо Бајден најверојатно ќе испрати тактички балистички ракети ATACMS во Украина. Ова го пренесува ABC News, повикувајќи се на официјални претставници на американската администрација.

„Тоа ќе се случи“, рече функционерот, кој сакаше да остане анонимен, но со пристап до плановите за безбедносна помош, објавија медиумите. Сепак, тој истакна дека, како и обично, ваквите планови се предмет на промена пред официјалното објавување.

ABC News потсети дека советникот за национална безбедност Џејк Саливан во јули 2022 година рекол дека САД се „подготвени да ризикуваат“, но дека испраќањето на ATACMS може да доведе до директен конфликт со Русија.

Втор официјален претставник, исто така, потврди дека вклучувањето на ракетите во следниот пакет воена помош е во фаза на разгледување, но голема е веројатноста дека тие веќе ќе бидат вклучени во претстојниот пакет воена помош. Тој додава и дека конечната одлука сè уште не е донесена и дека за неа, како и за вистинскиот прием на ракетите, би можело да има месеци.

АТАКМС се тактички балистички ракети со дострел до 300 километри кои можат да бидат истрелани од фрлачите HIMARS што ги има Украина. Украинската војска и онака веќе има оружје со сличен дострел - британските крстосувачки ракети Storm Shadow и сличните француски крстосувачки ракети SCALP, но тие летаат над површината со субсонични брзини, додека ATACMS следат балистичка траекторија со три пати поголема брзина.

Досега, САД одбиваа да достават ракети ATACMS, и покрај барањата на Украина. ABC News, повикувајќи се на двајца американски функционери, тврди дека САД пронашле повеќе ATACMS во својот арсенал отколку што претходно се мислеше. Сепак, сè уште не е јасно колку е добра откриената залиха, како и за каков точно тип на проектил се работи.