---
title: Русија го одби нападот со украински беспилотни летала врз нафтоводот Дружба
date: 2023-06-18T10:45:25.337Z
category: свет
featured: true
featuredImage: ../img/12-45-rus-odbinapdot.jpg
author: Вардарски
---
Руските сили за противвоздушна одбрана одбија напад во текот на ноќта со украински беспилотни летала врз пумпна станица на нафтоводот Дружба во областа Брјанск, на границата со Украина. Ова го изјави гувернерот на регионот Александар Богомаз, цитиран од Ројтерс.

Тој во „Телеграм“ посочи дека во нападот во областа Новозибков биле уништени три украински воени беспилотни летала.

Во последниве недели се зголеми бројот на напади со беспилотни летала во Русија, кои често се насочени кон енергетските објекти.

Русија ја обвинува Украина за нападите, иако Киев досега јавно не признава дека стои зад нив.

Јужниот крак на нафтоводот „Дружба“ од советско време минува низ територијата на Украина и, и покрај тамошниот конфликт, продолжува да испорачува сурова нафта за Унгарија, Словачка и Чешка.

Нафтоводот Дружба беше нападнат неколку пати од почетокот на руската „специјална воена операција“ во Украина.

Во ноември минатата година, испораките на нафта за делови од источна и централна Европа преку дел од гасоводот беа привремено прекинати откако проектил погоди електрана во близина на границата со Белорусија која ја снабдува пумпната станица со електрична енергија.

Гасоводот исто така беше нападнат во областа Брјанск во март, а Русија последователно пријави напад врз објектот и во мај.