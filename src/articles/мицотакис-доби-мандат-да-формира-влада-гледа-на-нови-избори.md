---
title: Мицотакис доби мандат да формира влада, гледа на нови избори
date: 2023-05-23T00:07:09.262Z
category: свет
featured: true
featuredImage: ../img/micotakis-mandat.jpg
author: Вардарски
---
Грчката претседателка Катерина Сакеларопулу му даде на Кирјакос Мицотакис тридневен истражен мандат за формирање коалициска влада, откако неговата конзервативна партија излезе како победник на парламентарните избори во неделата, иако без апсолутно мнозинство, пишува „Катимерини“.

За време на нивната средба во претседателската палата, која започна во 12.30 часот, Мицотакис ја изрази својата намера да го врати мандатот подоцна попладне. Тој мора да преговара со други партии за да се обиде да формира коалиција.

Доколку преговорите не успеат, истражувачкиот мандат ќе биде префрлен на второпласираната партија СИРИЗА, а потоа и на третопласираната партија ПАСОК.

Доколку ниту една партија не успее да формира коалиција, Сакеларопулу ќе назначи преодна влада која ќе ја одведе земјата на нови избори следниот месец.

Извори од Нова Демократија посочија дека вторите избори ќе се одржат на 25 јуни. Конзервативната партија Нова демократија на премиерот Киријакос Мицотакис извојува убедлива победа, но без доволно пратенички места за формирање влада.

Грчкиот премиер Кирјакос Мицотакис во понеделникот изјави дека нема да се обиде да формира коалициска влада по изборите овој викенд, отворајќи го патот за нови избори во јуни на кои неговата конзервативна партија се надева дека ќе победи убедливо.

Нова демократија освои 40,8% од гласовите наспроти 20,1% за левичарската СИРИЗА, но не го доби потребниот број пратенички места за самостојно владеење.

Аналитичарите го посочија двоцифреното водство на Нова демократија пред СИРИЗА, како и зголемувањето на гласовите од изборите во 2019 година, како мерка за нејзиниот успех.

„Резултатот од (неделното) гласање не остава простор за формирање конкурентна коалиција“, рече Волфганг Пиколи, копретседател на Teneo Intelligence.