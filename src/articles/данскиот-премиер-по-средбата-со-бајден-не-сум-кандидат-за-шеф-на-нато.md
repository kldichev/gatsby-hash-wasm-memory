---
title: "Данскиот премиер по средбата со Бајден: Не сум кандидат за шеф на НАТО"
date: 2023-06-06T10:20:13.533Z
category: свет
featured: true
featuredImage: ../img/12-20-dan-premr-sef-nato.jpg
author: Вардарски
---
Данскиот премиер Мете Фредериксен во понеделникот изјави дека не се кандидира за највисокото место во НАТО. Таа ја даде изјавата по средбата во Овалната соба со американскиот претседател Џо Бајден и одвоената средба со директорот на ЦИА Вилијам Барнс, пренесува Ројтерс.

„Порано кажав дека не сум кандидат за друга работа освен оваа што ја имам сега и тоа не се промени од мојата средба со претседателот на САД“, изјави Фредериксен за новинарите пред Белата куќа.

Шпекулациите за Фредериксен како сериозен кандидат за функцијата се интензивираа откако нејзиното име првпат се појави јавно во извештајот на норвешкиот весник VG минатиот месец.

Фредериксен им кажа на новинарите дека се запознала со Барнс за време на нејзиното патување во Вашингтон, но не даде детали.

Нејзината средба со Бајден требаше да трае 45 минути, но траеше околу два часа.

Потсетуваме дека генералниот секретар на НАТО е функција која традиционално е резервирана за Европеец, но бара и благослов од Вашингтон.

Актуелниот генерален секретар Јенс Столтенберг треба да поднесе оставка на крајот на септември по повеќекратното продолжување на неговиот мандат.

Но, тој би можел да остане уште неколку месеци доколку лидерите на алијансата не можат да се договорат за замена.