---
title: Русија ги негира гласините дека висок чеченски командант бил ранет во Украина
date: 2023-06-15T12:45:06.162Z
category: свет
featured: true
featuredImage: ../img/2-45-rus-neg-glasini-cec.jpg
author: Вардарски
---
Висок командант на чеченските сили кои се борат во Украина е ранет. Ова првично го објави „Ројтерс“, повикувајќи се на ТВ каналот „Ѕвезда“ на руското Министерство за одбрана.

Адам Делимханов, кој е член на руската Државна дума и командант на чеченската дивизија на руската национална гарда, се смета за втор највисок функционер во регионот на Кавказ по Рамзан Кадиров.

Кадиров во „Телеграма“ напиша дека не може да стапи во контакт со Делимханов и побара помош да го пронајде својот „драг брат“.

Делимханов, поранешен чеченски сепаратист кој на крајот пребегна во Москва заедно со поголем дел од раководството во регионот, презеде истакната улога во руската воена кампања во Украина, преземајќи ја командата на чеченските сили во Мариупол во раните денови на конфликтот.

Претседателот на рускиот парламент потоа објави дека Делимханов е жив и здрав, негирајќи ги тврдењата дека бил убиен или повреден во Украина.

„Само што разговарав со него. Тој е жив и здрав. Уште повеќе, тој ви посакува добро здравје“, им рече на пратениците претседателот на Думата, Вјачеслав Володин.

ТАСС цитираше друг чеченски командант дека Делимханов е во Чеченија, а не во Украина и дека медиумските извештаи дека е ранет се „лажни“.

Претходно денеска украинските медиуми објавија дека Делимханов бил убиен во артилериски напад во јужна Украина.