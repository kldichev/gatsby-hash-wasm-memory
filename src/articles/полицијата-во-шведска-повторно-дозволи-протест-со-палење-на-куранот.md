---
title: Полицијата во Шведска повторно дозволи протест со палење на Куранот
date: 2023-06-29T17:00:41.545Z
category: свет
featured: true
featuredImage: ../img/7-pol-na-svedska.jpg
author: Вардарски
---
Полицијата во Шведска дала дозвола за протест на кој организаторот планира да запали Куран пред главната џамија во Стокхолм, пренесува „Франс прес“.

Настанот ќе се одржи на почетокот на тридневниот муслимански празник Курбан Бајрам.

Полицијата изјави дека безбедносните ризици поврзани со палењето на Куранот „не биле од природа што би можеле да ја оправдаат, според сегашните закони, одлука за отфрлање на барањето“.

Одобрувањето доаѓа две недели откако шведскиот апелационен суд ја отфрли полициската одлука за одбивање на дозволи за два демонстрации во Стокхолм кои требаше да вклучуваат палење на светата книга на исламот.

Полицијата беше мотивирана од безбедносни грижи по палењето на Куранот пред турската амбасада во јануари, што доведе до неколкунеделни протести, повици за бојкот на шведските стоки и дополнително го одложи обидот на Шведска за членство во НАТО.

Турција, која ја блокираше кандидатурата на скандинавската земја поради „неуспехот“ на Стокхолм да се справи со курдските групи што ги смета за „терористи“, беше особено погодена од фактот што полицијата ги дозволи демонстрациите во јануари.

Во февруари, полицијата забрани две нови барања за протести за палење Куран - едно од поединец, а друго од организација - пред турската и ирачката амбасада во Стокхолм.

Во средината на јуни, Апелациониот суд пресуди дека полицијата погрешно ги забранила, истакнувајќи дека „загриженоста за редот и безбедноста“ наведени од полицијата немаат „доволно јасна поврзаност со планираниот настан или неговата непосредна близина“.

Барањето за денешните демонстрации го поднесе истото приватно лице чие претходно барање беше одбиено.

„Сакам да протестирам пред големата џамија во Стокхолм и да го кажам моето мислење за Куранот. Ќе го искинам и запалам“, изјави 37-годишниот Салван Момика.

Полицијата повика засилување од целата земја за одржување на редот.

Шведските политичари го критикуваа палењето на Куранот, но и силно го бранеа правото на слобода на изразување.