---
title: "Рашковски: Софтверот целосно имплементиран во првите 80 дена"
date: 2023-03-15T01:18:34.190Z
category: македонија
featured: true
featuredImage: ../img/rasko999999999.png.webp
author: Вардарски
---

На денешното рочиште за случајот „Софтвер“ сведочеше поранешниот генерален секретар на Владата, Драги Рашковски. Рашковски одговараше на прашања од обвинителството дали доставил информации до Владата за набавка на софтвер. Тој изјави дека не поднел барање за одобрување бидејќи тоа не било потребно. На прашањето дали има одобрение од Владата за купување на софтверот, тој рече дека нема, бидејќи нема потреба да го бара.

Рашковски изјави и дека софтверот е целосно имплементиран во првите 80 дена, а потврдата за фазите на реализација е работа на договорниот орган. Тој истакна и дека софтверот работи без базите на податоци од МВР и дека тие се потребни само за издавање казни.

Обвинителството го испраша Рашковски и за тендерската документација и нејзината сличност со неговата патентна пријава. Тој објасни дека описот на техничкиот проблем, според Законот за авторски права, не е составен дел на пријавата за патент.

На рочиштето заврши изведувањето на материјалните докази на одбраната, а Рашковски даде исказ пред судот. Судењето во моментов е во доказна постапка и го води судијката Фанка Јанчулева Михаиловска. Рашковски се соочува со обвиненија за „злоупотреба на службената положба и овластување“ и „перење пари и други приноси од казнено дело“. Обвиненија поврзани со случајот се соочуваат и со неколку други лица.

Следното рочиште за предметот „Софтвер“ е закажано за 30 март.
