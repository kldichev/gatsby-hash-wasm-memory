---
title: "Другар на избодениот Бугарин во Чаир: Северномакедонската полиција нѐ
  насочи кон опасната населба"
date: 2023-07-28T16:28:30.755Z
category: македонија
featured: true
featuredImage: ../img/drugar-na-izbodeniot.jpg
author: Вардарски
---
<!--StartFragment-->

Пријател на избодениот 29-годишен Бугарин во Скопје за бугарската телевизија „Нова“ зборуваше за инцидентот во Чаир.

Петар Бозов истакна дека група граѓани во Чаир нападнале навивачи на бугарскиот клуб „Левски“. Бозов за бугарскиот медиум раскажа дека и самиот бил повреден кога бил удрен со стап по главата.

Петар негира дека учествувал во организирани тепачки. Тој ги повика бугарските власти да помогнат во лекувањето на пријателот и во транспортот до Бугарија.

„Околу 18 часот бевме на влезот во Скопје. Сите бугарски автомобили беа детаљно проверени дали има оружје. Излезе кордон да нѐ придружува, но на автопатот тој се разиде и не бевме добро чувани. Пред една кривина возачот на вториот автомобил светна со светлото и застанавме. Ме праша: „Знаеш ли каде одиме?, реков: „Да, по трасата што ни ја даде ‘Левски’“. До нас застана полиција и ги прашавме: „Десно?“, а тие рекоа: „Да, продолжи, продолжи“. Ова испадна патот до излезот во Чаир“, вели пријателот на избодениот Бугарин.

„Македонската полиција многу добро виде колку бугарски автомобили скршнаа и завршија во опасната населба“, додава тој.

Тогаш почнал кошмарот, пишува бугарската „Нова“. Околу нив наводно се собрала поголема група мажи од албанско потекло, кои почнале да удираат по автомобилите. Таму го изболе Драго, другарот на Петар, пишува „Нова“.

„Бевме тепани со метални предмети и лименки“, раскажува тој тврдејќи дека со ништо не го предизвикале инцидентот.

Објасни дека полицијата им забранила да се фотографираат. Ним им бил одбиен и преведувач за време на сослушувањата. На крајот превел бугарскиот амбасадор во Македонија. Тврди дека напаѓачите во населбата Чаир се идентификувани од полицијата.

Петар вели дека тој е адвокат, а избодениот пријател работи во областа на телекомуникациските услуги, тој е ИТ-специјалист.

Претходно денес, македонското Обвинителство излезе со детали додавајќи дека се издадени сите наредби за идентификација на лицата што учествувале во инцидентот.

Според првичните сознанија на Обвинителството, до настанот дошло додека навивачи на ФК „Левски“ со две возила со бугарски регистарски ознаки се движеле во близина на трговскиот центар „Чаирчанка“, каде што влегле во вербална расправија со случајни минувачи и граѓани.

Бугарските навивачи ги запреле возилата и излегле од нив по што вербалната расправија преминала во физичка пресметка со група граѓани што излегле од околните објекти. При враќање во автомобилот, 29-годишен бугарски државјанин бил повреден со остар предмет во абдоменот. Кај него е констатирана тешка телесна повреда и е хоспитализиран. По извршена хируршка интервенција, тој е во стабилна состојба.

Со цел утврдување на идентитетот на граѓаните што учествувале во настанот и кои според првичните сознанија не биле дел од локална навивачка група, како и целосно расчистување на настанот, подигнати се траги од самото место, кои ќе бидат предмет на вештачење. Освен тоа, обезбедени се видеозаписи од околните објекти и од камерите на системот „Безбеден град“, а се преземаат и други дејства.

Што се однесува до другите инциденти поврзани со навивачи на ФК „Левски“ во текот на вчерашниот ден, Обвинителството е известено дека се процесирани прекршoчно.

<!--EndFragment-->

<iframe width="700" height="720" src="https://www.youtube.com/embed/tuDAhvmjh6w" title="Приятел на намушкания българин в Скопие: Полицията ни отби през опасен квартал - Здравей, България" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>