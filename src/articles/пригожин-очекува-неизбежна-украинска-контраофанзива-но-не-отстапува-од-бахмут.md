---
title: Пригожин очекува неизбежна украинска контраофанзива, но не отстапува од Бахмут
date: 2023-04-26T21:50:39.496Z
category: свет
featured: true
featuredImage: ../img/lkdsalk3223.png.webp
author: Вардарски
---

Украина се подготвува за „неизбежна“ контраофанзива и испраќа добро подготвени единици во опустошениот град Бахмут, кој со месеци е во центарот на борбите. Ова го изјави основачот на руската приватна воена компанија „Вагнер“, Евгениј Пригожин, цитиран од „Ројтерс“.

Во аудио снимката објавена од Телеграм, тој ги обнови своите критики кон руските безбедносни служби, велејќи дека се случува „предавство“ во Русија и го обвини Министерството за одбрана што не им ја испратило на неговите борци потребната муниција.

„Денес во Бахмут веќе се фрлени добро обучени непријателски единици. Контраофанзивата на Украинците е неизбежна“, предупреди Пригожин, додавајќи дека очекува оваа кампања да започне некаде по 2 мај, кога ќе се подобри времето и ќе се исуши земјата.

Шефот на Вагнер со месеци е во отворена битка со министерот за одбрана Сергеј Шојгу за водењето на војната. Тој тврди дека неговите борци претрпеле пет пати повеќе жртви поради недостатокот на поддршка од Москва.

Пригожин, исто така, го постави прашањето зошто руските сили не започнаа офанзива против блиските градови Славјанск или Краматорск во источна Украина за да го намалат притисокот врз Бахмут.

Сепак, тој увери дека неговите сили ќе направат се што е потребно за да го спречат секој обид на Украина да го врати градот.

„Ќе напредуваме по секоја цена само за да ја уништиме украинската армија и да го спречиме нејзиното напредување“, се закани Пригожин.

Русија тврди дека заземањето на Бахмут ќе и овозможи да изврши дополнителни офанзиви во источна Украина. И покрај тоа што го минимизираше стратешкото значење на градот за Москва, украинскиот претседател Володимир Зеленски постојано одбиваше да ги повлече своите сили од таму.

Заземањето на Бахмут, за кое Пригожин на 11 април објави дека е повеќе од 80% под контрола на „Вагнер“, ќе биде прва голема победа на Русија во конфликтот по серијата големи повлекувања од регионите Харков и Керсон минатата есен.
