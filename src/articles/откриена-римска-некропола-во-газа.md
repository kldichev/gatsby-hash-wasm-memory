---
title: Откриена римска некропола во Газа
date: 2023-09-25T11:00:55.418Z
category: свет
featured: true
featuredImage: ../img/1-rim-nekr-gaza.jpg
author: Вардарски
---
Четири римски гробници кои датираат од пред 2.000 години се откриени во Појасот Газа, изјави во саботата палестински археолог, пренесе АФП.

Научникот се пожали на недостаток на ресурси, што ги одложува ископувањата на опколената територија.

„Со откривањето на овие четири гробници, вкупниот број на гробници на овие римски гробишта кои датираат од периодот помеѓу 1 век п.н.е. и 2 век п.н.е сега изнесува 134“, рече археологот Фадел Ал-Отол.

Откритието е првата целосна римска некропола, или гробишта, целосно откриени во Газа, изјави тој за АФП.

„На почивалиштата се пронајдени фрагменти од керамика и метални делови кои се користат во погребните ритуали, додаде Отол.

Гробиштата се познати по гробниците во форма на пирамида. Внатре во нив, тим техничари кои работат под раководство на Отол вршат реставраторски работи користејќи рудиментирани алатки.

„Неодамна, на местото беа откриени два оловни ковчези, едниот украсен со грозје, а другиот со делфини кои пливаат во вода“, истакна палестинскиот археолог, кој жали поради недостигот на средства.

Финансирањето за ископувањето и реставрацијата доаѓа од Фондот за културна заштита на Британскиот совет.

Сиромашната Газа, дом на околу 2,3 милиони Палестинци, е под строга копнена, воздушна и поморска блокада наметната од Израел, чие Министерство за одбрана ги контролира сите контролни пунктови освен Рафах, кој е под контрола на Египет.

Од 2007 година со оваа територија управува палестинската исламистичка група Хамас.