---
title: Тајван сака мир, па се подготвува за војна
date: 2023-08-24T19:00:56.747Z
category: свет
featured: true
featuredImage: ../img/9-vojska-tajvan.jpg
author: Вардарски
---
Тајванскиот претседател Цаи Инг-вен рече дека одржувањето на мирот бара силна одбрана.

Таа го повтори своето ветување дека ќе ги зајакне капацитетите за самоодбрана на земјата за време на посетата на воениот споменик од последната битка меѓу Тајван и Кина, пишува Асошиетед прес.

Цаи ги посети оддалечените острови Кинмен, каде се случи конфликтот пред 65 години, и им оддаде почит на загинатите во судирите. Таа беше придружувана од министерот за одбрана Чиу Куо-чен и шефот на Советот за национална безбедност Велингтон Ку.

За да го зачуваме мирот, мора да ги зголемиме нашите сили“, нагласи шефот на државата. „Неопходно е да продолжиме да ја реформираме националната одбрана, да инсистираме на самодоверба, да ги зајакнеме нашите одбранбени способности и отпорност.

Во понеделникот, владата на Тајван ги откри буџетските планови за 2024 година, кои предвидуваат зголемување од 3,5 отсто на буџетот за одбрана на рекордни 606,8 милијарди нови тајвански долари (19 милијарди американски долари). Предложениот буџет мора да биде доставен до законодавниот дом на одобрување.

Тајван живее под постојана закана од инвазија на Кина, која тврди дека островот со демократски владеење е дел од нејзината територија и мора да биде преземен - со сила ако е потребно.
Во 2005 година, Пекинг усвои закон со кој земјата има правна основа да преземе воена акција против островот доколку се отцепи или има намера да го стори тоа.

Сепак, Тајван ги отфрла тврдењата на Кина и нагласува дека само жителите на островот можат да одлучат за нивната иднина.

Тензиите во регионот на теснецот Тајван сериозно ескалираа откако поранешната претседателка на Претставничкиот дом на САД, Ненси Пелоси, го посети островот во август 2022 година, предизвикувајќи остри критики од Пекинг.