---
title: Полска го менува името на Калининград, за Русија ова е лудило
date: 2023-05-11T00:37:09.479Z
category: свет
featured: true
featuredImage: ../img/polsk-men-ime-na-kalingrad.jpg.webp
author: Вардарски
---
Одлуката на Полска да го преименува рускиот град Калининград во официјалните документи е „непријателски чин“. Ова го изјави портпаролот на Кремљ, Дмитриј Песков, цитиран од Ројтерс.

Неговата позиција доаѓа во време на влошување на билатералните односи меѓу Москва и Варшава поради војната во Украина.

Калининград бил познат по германското име Кенигсберг до Втората светска војна, по што бил припоен од Советскиот Сојуз и преименуван во чест на советскиот политичар Михаил Калинин.

Варшава вчера соопшти дека поврзаноста на Калинин со масакрот во Катин во 1940 година - кога илјадници полски воени офицери беа егзекутирани од советските сили - има негативна конотација и градот отсега ќе се вика Кролевиец - неговото име додека бил управуван од Кралството Полска во XV. - XVI век.

„Сегашното руско име на овој град е вештачко крштевање кое не е поврзано ниту со градот ниту со регионот“, соопшти полската комисија за географска стандардизација.

Според портпаролот на Кремљ, одлуката „се граничи со лудило“.

„Знаеме дека во текот на историјата Полска повремено запаѓа во ова лудило на омраза кон Русите“, рече тој.

Односите меѓу Полска и Русија историски често биле многу затегнати, вклучително и за време и по Втората светска војна.

Москва тврди дека ја ослободила Полска откако нејзините сили ги истерале трупите на нацистичка Германија на крајот на војната. Сепак, повеќето Полјаци се на мислење дека Советскиот Сојуз ја замени нацистичката окупација со друга форма на репресија.

Полска, која е членка на НАТО, објави силна поддршка за Украина по инвазијата на руските сили и почна да урива споменици на паднатите советски војници низ целата земја.