---
title: Русија чека предлози од САД за контрола на нуклеарното оружје
date: 2023-06-06T14:00:09.673Z
category: свет
featured: true
featuredImage: ../img/4-rus-ceka-pred-od-sad.jpg
author: Вардарски
---
Русија останува отворена за дијалог со САД за контрола на нуклеарното вооружување. Ова го изјави портпаролот на Кремљ, Дмитриј Песков, цитиран од ТАСС. Според него, Москва очекува конкретни предлози од Вашингтон преку дипломатски канали.

Во изјавата за новинарите, Песков ја нарече „важна и позитивна“ изјавата на американскиот советник за национална безбедност Џејк Саливан дека САД се подготвени за дијалог со Русија за контрола на оружјето без предуслови.

Очекуваме дека дијалогот ќе биде поддржан со вистински чекори преку дипломатски канали. И тогаш ќе биде можно да се разгледаат предложените формати за дијалог. Руската Федерација останува отворена за дијалог, ова го сметаме за исклучително важно, но прво мора да разберете како е формулиран овој предлог, прецизира тој.

Песков истакна дека за вакви важни и чувствителни работи е многу тешко да се потпреме на изјави во печатот, особено кога доживуваме акутен недостиг на взаемна доверба во билатералните односи.

Претходно Џејк Саливан објави дека Вашингтон е подготвен за билатерални преговори за контрола на оружјето со Москва и Пекинг без предуслови. Тој појасни дека фразата „без предуслови“ не значи дека САД нема да бараат одговорност од нуклеарните сили за непромислено однесување.

Рускиот заменик-министер за надворешни работи Сергеј Рјабков подоцна посочи дека изјавата на Саливан е обид „да се претстави позицијата на САД на начин кој е попривлечен за меѓународната заедница отколку што всушност е.

Во февруари рускиот претседател Владимир Путин објави дека Кремљ го прекинува учеството во Новиот СТАРТ. Меѓутоа, на почетокот на јуни, САД објавија дека ќе престанат да и даваат на Русија одредени известувања потребни според договорот.