---
title: По една година напнатост, Грција и Турција го топат мразот
date: 2023-07-14T18:30:36.721Z
category: свет
featured: true
featuredImage: ../img/8-30-gr-tur-smir.jpg
author: Вардарски
---
Грција и Турција се согласија да ги обноват разговорите и мерките за градење доверба, поздравувајќи ја новата „позитивна клима“ во билатералните односи по повеќе од една година напнатост, пишува Ројтерс.

Двата сојузници на НАТО со децении беа во несогласувања за низа прашања, вклучително и каде почнуваат и завршуваат нивните континентални полици, енергетските ресурси, летовите над Егејското Море и етнички поделениот Кипар.

Минатата година, турскиот претседател Реџеп Таип Ердоган ги заврши билатералните разговори во спорот за прекршување на воздушниот простор и откако го обвини грчкиот премиер Киријакос Мицотакис дека врши притисок врз САД да ја блокираат продажбата на борбени авиони Ф-16 на Анкара.

Односите се подобрија откако Грција стана една од првите земји што испрати спасувачи да се приклучат на операциите за потрага по преживеани под урнатините од разорниот земјотрес што ја погоди Турција во февруари.

Во средата, Ердоган и Мицотакис - и двајцата неодамна реизбрани за нов мандат - се сретнаа на маргините на самитот на НАТО во Вилнус, нивна прва средба од март минатата година.

„Во интерес на двете страни е позитивната клима создадена во билатералните односи во последните месеци да има континуитет и конзистентност“, се истакнуваат во слични, но одвоени изјави од канцелариите на двајцата лидери.

„Двете страни се согласија да се надоврзат на позитивниот моментум и да активираат повеќе канали за комуникација меѓу двете страни во следниот период“, при што двајцата лидери очекуваат „почести контакти на сите нивоа“.

Постигнат е договор и следниот состанок на Советот за соработка на високо ниво, механизам што двете земји го создадоа во 2010 година со цел зближување, да се одржи наесен во грчкиот град Солун.

„Ние сме внимателни оптимисти дека можеме да свртиме нова страница“, рече Мицотакис по самитот.