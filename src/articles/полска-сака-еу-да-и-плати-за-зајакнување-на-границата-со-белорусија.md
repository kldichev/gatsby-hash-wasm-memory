---
title: Полска сака ЕУ да и плати за зајакнување на границата со Белорусија
date: 2023-06-30T10:00:59.264Z
category: свет
featured: true
featuredImage: ../img/12-pol-saka-eu-da-plati.jpg
author: Вардарски
---
Полска очекува Европската унија да и помогне со финансирање мерки за зајакнување на источната граница на земјата. Ова го изјави заменик министерот за надворешни работи Павел Јаблонски, цитиран од „Ројтерс“.

Неговата изјава доаѓа откако Варшава најави заострување на безбедносните мерки поради загриженоста за присуството на групата Вагнер во Белорусија.

Одлуката на рускиот претседател Владимир Путин да покани војници од приватната воена компанија да се преселат во Белорусија, ја зголеми загриженоста кај источноевропските земји на НАТО дека нивното присуство таму ќе предизвика поголема нестабилност во регионот.

Вчера, лидерот на владејачката националистичка партија „Право и правда“ во Полска - вицепремиерот Јарослав Качињски - рече дека според неговата земја можеби веќе има околу 8.000 борци на Вагнер во Белорусија.

Тој посочи дека Полска ќе преземе и привремени и постојани чекори за зајакнување на границата, вклучително и зголемување на присуството на безбедносните сили и утврдувања.

Запрашан денеска дали Брисел треба да и помогне на Варшава да плати за ваквите мерки, Јаблонски одговори дека „Полска тоа го очекува“.

„Европската солидарност значи поддршка за земјите во ризик од дестабилизација. Овие заштитни мерки мора да се зголемат“, нагласи тој.

Полска ја обвинува Белорусија дека вештачки создава мигрантска криза на границата со тоа што прелетува луѓе од Блискиот Исток и Африка и се обидува да ги прошверцува преку граница. Минск го негира ова тврдење.

Според Качински, присуството на „Вагнер“ во Белорусија може да значи „нова фаза на хибридно војување, многу потешка од она со што се соочивме досега“.

Качински, кој се смета за де факто лидер на Полска, зазеде построг став за безбедноста на границите од претседателот Анджеј Дуда, кој зборуваше претходно вчера во Киев.

Дуда истакна дека Полска ќе ја зголеми безбедноста долж границата со Белорусија доколку е потребно, но додаде дека таа веќе е добро обезбедена.