---
title: Узбекистан го реизбра својот претседател
date: 2023-07-11T14:00:07.463Z
category: свет
featured: true
featuredImage: ../img/4-uzbk-go-reazbira.jpg
author: Вардарски
---
Актуелниот претседател на Узбекистан Шавкат Мирзијоев е реизбран на предвремените претседателски избори. Ова на брифинг го соопшти шефот на изборната комисија во централноазиската земја Заинидин Низамхоџаев, цитиран од ТАСС.

„Откако Шавкат Мирзијоев собра 87,05 отсто од гласовите, според прелиминарните податоци, тој е легално избран за претседател“, посочи тој.

Мирзијоев извојува убедлива победа откако со голема разлика ги победи своите ривали Робахон Махмудова - прв заменик претседател на Врховниот суд - и Улугбек Инојатов, лидер на Народната демократска партија на Узбекистан. Тие добија 4,43 односно 4,02% од гласовите. Абдушукур Хамзаев, лидер на Еколошката партија, заврши на четвртото место со 3,74 отсто од гласовите.

Шефот на изборната комисија посочи дека одѕивот на гласачите бил 79,8 отсто и гласањето го дефинира како отворено, транспарентно и демократско.

Рускиот претседател Владимир Путин му честиташе на Мирзијоев за реизборот. Во честитката објавена на веб-страницата на Кремљ, шефот на руската држава изрази уверување дека двете земји ќе ги продлабочат заемно корисните билатерални односи.