---
title: " Македонците останаа да живеат и умираат во прав, воздухот и лани
  прекумерно загаден со честички"
date: 2023-07-28T18:32:17.362Z
category: македонија
featured: true
featuredImage: ../img/makedoncite-dishat-zagaden-v.jpg
author: Вардарски
---
<!--StartFragment-->

**Македонците и лани дишеле изразено загаден воздух со ситни честички ПМ10 и ПМ2,5 и во најголем дел од градовите каде се мери надминати се сите пропишани гранични вредности** – и бројот на деновите во кои загадувањето ги надминало безбедните вредности и средната годишна вредност. Според [Годишниот извештај за 2022 година](https://www.moepp.gov.mk/wp-content/uploads/2023/07/VkupenGodisen2022_Final.pdf) што денеска го објави Министерството за животна средина, Кичево и Струмица се градови каде лани имало најмногу денови со надминати вредности на ПМ10, а најчист бил воздухот во Гевгелија.

<!--EndFragment-->

<!--StartFragment-->

Во статистиката не е Куманово, кое со години е на врвот на најзагадени градови во Македонија, затоа што лани мерната станица во овој град не работеше, а нема доволно податоци за споредба и од мерните станици Битола 2 и Кочани.

За да биде дишењето безбедно, а воздухот чист, среднодневните концентрации на ПМ10 не смеат да надминат вредност од 50 микрограми на кубен метар воздух, а во текот на годината не смее да има повеќе од 35 такви дена со надминувања. Средната годишна вредност е поставена на 40 мцг/м3. Така е пропишано во Законот за квалитетот на воздухот, ама од урбаните подрачја така е само во Гевгелија, како и во селото Миладиновци и во Лазарополе, кадешто нема луѓе.

Во Кичево лани загадувањето било прекумерно во дури 144 дена, што значи дека речиси половина година кичевци дишеле нездрав воздух полн со прав и којзнае кои хемиски соединенија. Во Струмица надмување на безбедната концентрација имало во 131 ден. Следуваат Кавадарци со 125 дена со надминато загадување, Гостивар со 108, Тетово 106, Прилеп 98, Велес 91, Берово 57 и Битола со 53 дена. Во Скопје најкритично било во Центар со 117 дена со надминато загадување и во Лисиче со 116 дена, па следуваат Ректорат 102, Ѓорче Петров 77, Гази Баба 71 и Карпош со 66 дена.

<!--EndFragment-->

<!--StartFragment-->

Во Гевлелија надминување имало во само 5 дена, во Лазарополе во 2 дена, а во Миладиновци во 28 дена.

Средната годишна вредност за лани е највисока во Струмица и изнесува 53 микрограми на кубик воздух, а најниска во Лазарополе, 9,5 мцг/м3.

> – Цврстите честички влијаат врз здравјето на луѓето како резултат на нивното вдишување и навлегување во белите дробови и крвта, што доведува до негативни ефекти врз респираторниот, кардиоваскуларниот, имунолошкиот и нервниот систем. Помалите честички навлегуваат подлабоко во белите дробови. Сегашното ниво на изложеност со ПМ (суспендирани честички) на луѓето од урбаните и руралните области има опасни ефекти врз нивното здравје. Хроничната изложеност на ПМ има удел во ризикот од развивање кардиоваскулаторни и респирабилни болести, како и рак на белите дробови. Смртноста поврзана со загадувањетона воздухот е за околу 15 до 20 проценти повисока во градовите со високо ниво на загадување споредено со релативно чистите градови – се вели во извештајот.

<!--EndFragment-->

<!--StartFragment-->

Во Извештајот се потенцира дека цврстите честички ПМ10 и ПМ2,5, се најчестите загадувачки супстанци во воздухот. Тие уште се именувани како аеросоли и понатаму се делат на примарни, кои влегуваат во атмосферата директно, на пример од оџаците, и секундарни, кои се формираат преку оксидација и трансформација, односно со хемиски реакции во кои учествуваат примарните гасови, прекурсори. Најважни прекурсори за формирање секундарни суспендирани честички се јаглерод диоксид, азотните оксиди,амонијакот и испарливите органски соединенија.

> – Најважните прекурсори реагираат во атмосферата при што доаѓа до формирање на амониумови, сулфатни и нитратни соединенија. Овие соединенија потоа кондензираат во течна фаза и формираат нови честички во воздухот, таканаречени секундарни неоргански аеросоли. Создавањето на секундарните неоргански и органски соединенија зависи од различни хемиски и физички фактори како што се концентрацијата на главните прекурсори, реактивноста на атмосферата, потоа метеоролошките услови, како сончевата радијација, релативната влажност и облачноста – се вели во документот.

Главен извор на загадувањето со честички, според извештајот, е греењето на домаќинствата и административните капацитети, со употреба на биомаса како гориво, особено заради нецелосното согорување на дрвата во старите печки.

> – Согласно последниот официјален попис спроведен во 2021 година во Македонија има 598 632 живеалишта. Според последното достапно истражување направено за 2019 година од Државен завод за статистика, од вкупниот број на домаќинства 49,18 отсто користат дрво како примарен извор на топлина, 31,3 отсто користат електрична енергија, 10,25 отсто се приклучени на централно парно греење, 8,49 отсто применуваат дрвени брикети и пелети, а останатиот 1 отсто користат друг тип на извори на топлина како јаглен, ТНГ и нафта за ложење. Уделот на емисиите од категоријата домаќинства и административни објекти во емисиите на ПМ10 изнесува 48 отсто и 71 отсто во ПМ2,5 – се вели во извештајот.

Друг клучен сектор во емисиите на суспендирани честички е производството на електрична и топлинска енергија, кој создава 15 отсто од ситните ПМ10 честички и 9 отсто од ПМ2,5.

<!--EndFragment-->

<!--StartFragment-->

> – За емисиите од категоријата транспорт треба да се истакне дека овој удел во вкупните емисии на цврсти честички и со овогодинешните пресметки останува многу низок и изнесува околу 4 до 5 отсто, ПМ2,5 при што користено е повисоко ниво, таканаречено ниво два на пресметка. Согласно потпишаниот меморандум на соработка меѓу МЖСПП и МВР, во пресметките беа користени добиените податоци за структурата на возилата од базата на МВР за 2021 година. Се очекува дека уделот на сообраќајот во емисиите на цврстите честички би се зголемил при примена на национални емисиони фактори за пресметка на емисиите од кочење и абење на гумите на автомобилите, но не се очекува дека сообраќајот би станал и клучен извор во емисиите на овие загадувачки супстанци. Овој сектор и покрај тоа што има низок удел во вкупните емисии на национално ниво има значително влијание врз измерените концентрации на локално ниво. Сепак, останува фактот дека доминантната примена на дрвата за затоплување кај домаќинствата како и непримената на најдобри достапни техники за редукција на емисиите во големите термоелектрани придонесуваат овие извори да се најдоминантни во емисијата на цврсти честички на национално ниво. Воедно би сакале да укажеме дека распределбата на уделите на емисија на овие супстанци од различни извори на локално ниво се разликува од прикажаната распределба на национално ниво, имајќи предвид дека на локално ниво (во различните градови) постојат различни доминантни извори на емисија на поедините загадувачки супстанци. Затоа, распределбата на извори на локално ниво треба да се одреди во рамките на локалните планови за квалитет на воздух – се вели во Извештајот.

Останатите загадувачи на воздухот, сулфур диоксид, јаглерод мониксид, азотни оксиди и озон се во рамките на законски пропишаните гранични вредности.

Квалитетот на воздухот се следи континуирано преку 21 мерна станица.

<!--EndFragment-->