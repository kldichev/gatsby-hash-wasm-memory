---
title: Војник застрела две лица на воен полигон во Јапонија
date: 2023-06-15T07:00:11.687Z
category: свет
featured: true
featuredImage: ../img/9-voj-zastr-2-lica-jap.jpg
author: Вардарски
---
18-годишен јапонски војник е уапсен бидејќи пукал на армиски полигон во централна Јапонија, јавува Ројтерс.

Во несреќата две лица загинаа, а едно е повредено.

Според јапонското Министерство за одбрана, стрелецот - припадник на силите за самоодбрана, е обвинет дека пукал во три лица со автоматско оружје на воено стрелиште во градот Гифу околу 09:00 часот по локално време. Сите тројца биле пренесени во болница, а двајца подоцна починале од повредите.

Началникот на Генералштабот на копнените сили за самоодбрана, генерал Јасунори Моришита рече дека напаѓачот се приклучил на службата во април и дека жртвите биле инструктори. Полицијата ќе изврши увид.

„Ќе ги испитаме причините за инцидентот за да се увериме дека тоа нема да се повтори“, нагласи тој.

Жртвите се маж на возраст од 50 години и двајца на возраст од 20 години. Нема информации за цивилни жртви.

Ваквите пукања се исклучително ретки во Јапонија, каде поседувањето оружје е строго регулирано и мора да помине низ ригорозен процес на проверка.

Поранешниот премиер Шинзо Абе беше застрелан со рачно изработено оружје во јули. Осомничениот претходно работел во поморските сили за самоодбрана.

Во април, хеликоптер на јапонските сили за самоодбрана со десет луѓе се урна во морето кај јужната префектура Окинава.