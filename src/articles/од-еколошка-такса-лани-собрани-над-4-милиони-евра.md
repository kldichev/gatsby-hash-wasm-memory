---
title: Од еколошка такса лани собрани над 4 милиони евра
date: 2023-09-03T09:42:03.009Z
category: македонија
featured: true
featuredImage: ../img/ekoloska-taksa.jpg
author: Вардарски
---
<!--StartFragment-->

При регистрација на возила согласно Законот за животна средина задолжителна е наплата на еколошка такса. По овој основ во 2022 година се собрани нешто повеќе од 4 милиони евра, а годинава, заклучно со 14 август околу 3,27 милиони евра.

Собраните средства потоа се рефинансираат во животната средина преку Програмата за инвестиции којашто вклучува изградба на канализациски системи и системи за одведување и прочистување на отпадни води, како и активности за подигнување на јавната свест и истражувачки и развојни студии за заштита и унапредување на животната средина и природа.

Проектите и активностите од програмата се избираат преку конкурс, на кој можат да конкурираат, општини или здруженија на општините, општините во Градот Скопје и Град Скопје, правни и физички лица, непрофитни и невладини организации и научни и образовни институции.

**Еколошката такса за автомобили чини од 150 до 700 денари зависно од староста и зафатнината на моторот, без разлика дали возилото е дизел, бензин или на гас**

Со измените на Законот за животна средина од април 2022 година при регистрација на возилата, граѓаните плаќаат еколошка такса.

Висината на надоместокот што го  плаќаат домашните правни и физички лица што ја загадуваат животната средина со користење на моторни возила за период од една година е регулирано во член 46 од измените на Законот за животна средина (Сл.Весник  на РСМ 89 од 11.04.2022 година.)

При одредувањето на висината на еколошката такса не се прави разлика какво погонско гориво користи возилото, а единствени критериуми се староста и зафатнината на моторот, без разлика дали возилото користи бензин, дизел, биодизел или гас. Така, возилата произведени иста година и со иста зафатнина на моторот ќе плаќаат иста еколошка такса без разлика дали се дизел или бензин. Од плаќање на надоместокот се ослободени возила кои користат електричен погон.

<!--EndFragment-->