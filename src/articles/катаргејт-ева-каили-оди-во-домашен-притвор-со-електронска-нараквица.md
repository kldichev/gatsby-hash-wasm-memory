---
title: "Катаргејт: Ева Каили оди во домашен притвор со електронска нараквица"
date: 2023-04-12T22:59:13.232Z
category: свет
featured: true
featuredImage: ../img/pspsmrkat.png.webp
author: Вардарски
---

Белгискиот суд одлучи да ја ослободи поранешната потпретседателка на Европскиот парламент, Ева Каили, последната осомничена која се уште е во притвор додека трае истрагата за корупција позната како „Катаргејт“ и да ја одреди во домашен притвор, каде што ќе биде во електронски надзор.

- Ева Каили е ослободена од затвор и и е одреден домашен притвор во Белгија, каде ќе биде под електронски надзор, изјави за Франс прес Антон Шотсаерт, судија на белгиското федерално обвинителство. Одлуката ја донел истражниот судија Мишел Клез.

Грчката социјалистичка пратеничка „најверојатно ќе биде ослободена во петок или најдоцна во понеделник“, изјави нејзиниот адвокат Свен Мери за АФП, бидејќи нараквицата бара „административна подготовка“. Одлуката да ја ослободи од притвор беше „целосно очекувана“, рече тој.

Белгискиот суд неодамна одлучи белгискиот европратеник Марк Тарабела и поранешниот италијански европратеник Антонио Панцери, другите двајца главни осомничени во скандалот „Катаргејт“ што го потресе Европскиот парламент, да носат електронска нараквица.

Каили е осомничена дека повеќе години посредувала за странски земји, вклучително и за Катар, во одлуките на Европскиот парламент, за што добивала пари. Каили, која има 44 години и е мајка на двегодишна ќерка, беше разрешена од функцијата потпретседател на ЕП во средината на декември.

- Четири и пол месеци тврди дека не е виновна. Истрагата се уште не е завршена, изјави Свен Мери, кој забележува дека тој и неговиот клиент се подготвени да одговорат на „сите прашања“ на истражителите.
