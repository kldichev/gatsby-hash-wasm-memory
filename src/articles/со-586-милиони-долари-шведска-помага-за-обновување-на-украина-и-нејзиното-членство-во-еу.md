---
title: Со 586 милиони долари Шведска помага за обновување на Украина и нејзиното
  членство во ЕУ
date: 2023-07-18T15:00:30.271Z
category: свет
featured: true
featuredImage: ../img/5-sved-pomaga.jpg
author: Вардарски
---
Шведска вети помош во износ од 586 милиони долари за обнова на Украина и олеснување на реформите на патот кон нејзиното членство во Европската унија, пренесува „Франс прес“.

Министерот за меѓународна развојна соработка Јохан Форсел рече дека средствата, кои ќе бидат распределени меѓу 2023 и 2027 година, се дел од новата стратегија за помош развиена специјално за Украина.

„Ова е најголемата и најамбициозната билатерална стратегија што Шведска ја има развиено досега“, истакна тој на прес-конференција.

Форсел нагласи дека средствата се основа за шведската помош за Украина, а згора на тоа ќе има и дополнителни насочени инвестиции.

Министерот истакна дека целта на стратегијата не е само обнова на земјата, туку и воведување реформи кои ќе го отворат патот за нејзин евентуален пристап во ЕУ.

„Долгорочно, сакаме да видиме не само едно, туку две знамиња во сина и жолта боја во Киев - украинското и европското“, рече Форсел.

Средствата ќе бидат насочени, меѓу другото, за поддршка на изградбата на украинската инфраструктура

Тие, исто така, ќе бидат насочени кон зголемување на пристапот на Украина до енергија без фосили и транзиција кон позелени технологии.

Ќе се направат и напори за да се обезбеди поголема слободна трговија и слобода за претприемачите во украинската економија, како и да се зголеми транспарентноста и борбата против корупцијата.

Како приоритети беа истакнати и безбедноста и зајакнувањето на заштитата на човековите права.

По руската инвазија на Украина во февруари 2022 година, Шведска вети 4,7 милијарди круни цивилна и хуманитарна помош, покрај околу 17 милијарди круни воена помош.