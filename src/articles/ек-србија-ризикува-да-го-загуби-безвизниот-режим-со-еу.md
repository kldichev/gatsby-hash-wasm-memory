---
title: "ЕК: Србија ризикува да го загуби безвизниот режим со ЕУ"
date: 2023-09-08T15:45:06.044Z
category: свет
featured: true
featuredImage: ../img/5-45-rus-srb.jpg
author: Вардарски
---
Европската комисија изрази загриженост за големиот број руски државјани на кои по забрзана постапка им се доделува српско државјанство. Според соопштението на Комисијата, тоа може да претставува ризик за безбедноста на Европската унија, пренесува српскиот сајт „Нова“.

Српските закони и дозволуваат на владата да доделува државјанство преку забрзан метод под одредени услови, со што се олеснува безвизниот влез на граѓаните во Шенген зоната. „Србија, како земја кандидат за членство во ЕУ, мора да воспостави построги правила, особено во однос на Русија“, се вели во соопштението на Европската комисија.

Извештаите покажуваат дека од руската агресија во Украина, над сто илјади руски граѓани побарале привремено или постојано сместување во Србија. Бројот на Руси на кои им е доделено српско државјанство до август 2023 година е споредлив со цела 2022 година и три пати поголем од бројот во 2021 година.

Во мај оваа година, ЕК прво изрази загриженост за ова прашање и ја предупреди Србија дека ризикува да го изгуби безвизниот режим со ЕУ. Во последното соопштение, Европската комисија не прецизираше какви мерки би можела да преземе доколку Србија не ја ревидира својата политика.

„Европската комисија внимателно ја следи ситуацијата и во моментов разменува информации со српските власти во врска со присуството на руски државјани во земјата“, се вели во соопштението. Ова прашање се очекува да стане предмет на дополнителни консултации и анализи на ниво на ЕУ во блиска иднина.