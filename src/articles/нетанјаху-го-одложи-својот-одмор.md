---
title: Нетанјаху го одложи својот одмор
date: 2023-08-14T06:00:29.242Z
category: свет
featured: true
featuredImage: ../img/8-netenjahu.jpg
author: Вардарски
---
Израелскиот премиер Бенјамин Нетанјаху го одложи својот одмор и во недела ќе одржи безбедносен состанок во воената база во Тел Авив, објави „Тајмс оф Израел“.

Според весникот, премиерот разговарал со началникот на Генералштабот на вооружените сили Херци А-Леви.

Дискусијата се однесува на воената подготвеност и безбедносните прашања поради извештаите дека некои резервисти на ИД одлучиле да престанат да учествуваат во камповите за обука во знак на протест против законските реформи.

Нетанјаху требаше да се одмори на Голанската висорамнина.

Протести против законските реформи во Израел се одржуваат речиси секоја недела од почетокот на годината.

Пред еден месец, националистичко-верската коалиција формирана по изборите во ноември минатата година донесе закон за ограничување на некои од овластувањата на Врховниот суд, и покрај уличните протести и неодобрувањето од најсилниот сојузник на Израел, САД.

Тоа е прво одобрување на нацрт-законот кој е дел од судските реформи, според Нетанјаху, потребни за да се балансираат силите и да се запре прекумерното мешање на Врховниот суд во владината политика.

Критичарите велат дека планираната реформа ги загрозува демократските принципи на Израел и независноста на судовите и посочуваат дека самиот Нетанјаху се соочува со обвиненија за корупција.

Соединетите Држави го осудија гласањето во Кнесетот и повикаа на консензус, но не навестија дека владата на Нетанјаху може да се соочи со практични последици, покажувајќи ги границите на влијанието на претседателот Џо Бајден врз долгогодишниот десничарски лидер.

Во невидена јавна политичка реакција, илјадници демонстранти излегоа на улиците за време на гласањето во понеделникот, лекарите штрајкуваа во вторникот, а некои армиски резервисти најавија дека нема да се пријават на повикот.