---
title: Украина известува за бавен, но сигурен напредок на фронтот
date: 2023-06-30T10:45:26.000Z
category: свет
featured: true
featuredImage: ../img/12-45-baven-napredk-front.jpg
author: Вардарски
---
Украинските сили напредуваат „бавно, но сигурно“ на фронтот во источниот и југоисточниот дел на земјата, како и околу некогашното жариште Бахмут, јавува Ројтерс, повикувајќи се на високи воени претставници.

Откако ја започна очекуваната контраофанзива овој месец, речиси 16 месеци по почетокот на војната, Украина тврди дека ја вратила контролата врз неколку села во југоисточниот дел на земјата.

Армијата вели дека позициите се добиваат и на крилата на Бахмут, заробен од руските сили во мај по долги борби кои речиси го претворија во урнатини.

Украинскиот врховен командант генерал Валериј Залужни му пријавил на претседателот на Здружениот генералштаб на САД Марк Мили дека неговите сили „успеале да ја преземат стратешката иницијатива“.

„Одбранбените сили на Украина продолжуваат со офанзивните дејствија и постигнавме напредок. Непријателот дава силен отпор, но во исто време претрпува значителни загуби“, напиша Залужни во Телеграм.

Тој го информираше Мили за оружјето што им е потребно на украинските сили, како и за опремата за деминирање - украинските власти објаснија дека големите делови од минирана територија го попречуваат напредокот на војниците.

Вчера министерот за одбрана Олексеј Резников прецизираше дека ослободувањето на група села „не е главниот настан“ во офанзивата.

Меѓутоа, минатата недела претседателот Волдомир Зеленски призна дека контраофанзивата се одвива побавно од очекуваното.

Вчера, заменик-министерот за одбрана Хана Маљар забележа напредок во секторите на југ околу два окупирани града - Бердјанск и Мариупол.

„Секој ден има напредок. Да, напредокот е бавен, но сигурен“, нагласи таа.

Малјар укажа на повторното заземање на селото Ривнопол на југоистокот на почетокот на оваа недела и додаде дека „операциите за расчистување се завршени“ и дека армијата сега е добро вкоренета.

Таа истакна дека руската армија ги пренасочува силите и кон јужниот фронт и кон Бахмут, каде што украинските сили ги зајакнаа позициите во областите околу градот.

„Тие ги прерасположија своите падобранци и јуришни бригади и на југ и на исток. Тие сега ги ангажираат своите најдобри резерви“, објави Маљар.

Таа посочи дека продолжуваат тешките борби на истокот, каде Русија со месеци ги концентрира своите сили додека се обидува да воспостави целосна контрола над Доњецк и Луганск.

Украинскиот воен аналитичар Олександр Мусијенко рече дека украинските придобивки на периферијата на Бахмут се веројатно увертира за плановите за повторно преземање други територии, како што се долго оспоруваните градови Авдеевка и Маринка.

„Нема смисла да се влезе во самиот Бахмут сега. Ризикот е преголем“, објасни тој и додаде дека на исток Украина постепено ја презема иницијативата.

Украина ги подобри своите тактички позиции без да испрати значителни резерви, истакна аналитичарот.