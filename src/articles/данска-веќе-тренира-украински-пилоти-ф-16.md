---
title: Данска веќе тренира украински пилоти Ф-16
date: 2023-06-27T13:15:49.176Z
category: свет
featured: true
featuredImage: ../img/3-15-danska-trenira-ukr-pil.jpg
author: Вардарски
---
Данска започна со обука на украински пилоти ловци Ф-16, јавува Асошиејтед прес.

Владата посочи дека деактивирањето на застарените американски борбени авиони се одложува за две години.

Министерот за одбрана Троелс Лунд Поулсен прецизираше дека борбените авиони Ф-35, кои ќе ја заменат застарената данска флота, ќе стапат во употреба во 2025 година, иако замената првично беше планирана за 2027 година.

Тој изјави дека Данска „презеде чекори за да започне обука и дообука на украинските пилоти“.

„Ќе разгледаме и дали да дадеме конкретна донација за Украина на данските борбени авиони Ф-16 и колку тие треба да бидат“, додаде министерот.

Тој истакна дека украинските пилоти мора да поминат меѓу шест и осум месеци обука пред нивната земја можеби да добие дански Ф-16.

„Тоа не значи дека не може однапред да се донесе одлука. Но, ловците Ф-16 ќе останат во Данска до 2024 година“, нагласи Лунд Поулсен.

Копенхаген нарача 27 борбени авиони Ф-35А, кои ќе ги заменат 40-годишните Ф-16, од кои земјата има 30 оперативни машини. Преминот кон ловци Ф-35А се одвива од крајот на 2023 година до крајот на 2025 година.

Украина долго време бараше западни борбени авиони за нејзината борба против целосна руска инвазија која започна во февруари 2022 година. Неволно на почетокот, САД и другите земји на НАТО неодамна се согласија да им дозволат на украинските пилоти да добијат обука за борбени авиони Ф-16, иако се уште никој не се обврзал да му ги предаде ваквите авиони на Киев.