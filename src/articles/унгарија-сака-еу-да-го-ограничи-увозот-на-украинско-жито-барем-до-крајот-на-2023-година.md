---
title: Унгарија сака ЕУ да го ограничи увозот на украинско жито барем до крајот
  на 2023 година.
date: 2023-06-01T07:00:02.102Z
category: свет
featured: true
featuredImage: ../img/9-ukr-zito.jpg
author: Вардарски
---
Унгарија побара од Европската унија да ги продолжи ограничувањата за увоз на украински жито и маслодајни култури за пет источноевропски земји најмалку до крајот на 2023 година, пренесува „Ројтерс“.

Државниот секретар на Министерството за земјоделство, Јолт Фелдман, рече дека Будимпешта, исто така, побарала од Брисел да обезбеди финансиска поддршка за локалните земјоделци со цел да се олесни транспортот на резервите на жито што остануваат во локалните амбари пред овогодинешната жетва.

„Во наш интерес е жетвата во Унгарија да биде безбедно завршена и унгарските земјоделци да можат да ги продаваат своите производи“, рече Фелдман по состанокот на министрите за земјоделство на ЕУ во Брисел.

На 2 мај, ЕУ воведе ограничувања до 5 јуни за увоз на украинска пченица, пченка, семе од репка и семки од сончоглед. Целта беше да се намали прекумерната понуда на жито во Бугарија, Унгарија, Полска, Романија и Словачка. Петте земји се пожалија дека поевтиното украинско жито го прави локалното производство непрофитабилно.

Европската комисија појасни дека во овој период украинската пченица, пченка, семе од репка и сончоглед може да се продаваат на која било друга земја од 27-члениот блок.

ЕУ претходно го либерализираше целиот увоз од Украина за да помогне во борбата на Киев против руската инвазија. Петте источноевропски земји станаа транзитна рута за украинското жито што не можеше да се извезе преку нејзините црноморски пристаништа поради војната.

ЕК навести дека може да ги продолжи ограничувањата за увоз на жито по 5 јуни, доколку продолжат вонредните услови.