---
title: САД ги притискаат Турција и Унгарија да ја пуштат Шведска во НАТО пред јули
date: 2023-04-19T22:42:59.029Z
category: свет
featured: true
featuredImage: ../img/koeskeskesveds.png.webp
author: Вардарски
---

Соединетите Држави се надеваат дека Шведска ќе стане полноправна членка на НАТО пред претстојниот самит на алијансата во јули. Ова го изјави американскиот министер за одбрана Лојд Остин, цитиран од „Ројтерс“.

Тој ги даде своите коментари за време на посетата на поморската база Муско во близина на Стокхолм, каде што се состана со неговиот шведски колега Пал Јонсон.

„Со нетрпение очекуваме наскоро да и посакаме добредојде на Шведска како 32-ра членка на НАТО. За да бидеме јасни, очекуваме тоа да се случи пред самитот во јули“, рече Остин на прес-конференција.

Ги охрабруваме нашите сојузници - Турција и Унгарија, да го ратификуваат пристапот на Шведска што е можно поскоро, нагласи тој.

Според неговите зборови, САД ќе продолжат да се залагаат за членство на Шведска, бидејќи скандинавската земја „ќе додаде многу вредност на НАТО“.

Остин истакна дека Шведска има високо професионална војска и инвестирала многу во нејзината модернизација во изминатите неколку години.

Самитот на НАТО ќе се одржи во литванската престолнина Вилнус на 11 и 12 јули.

Шведска и Финска формално се пријавија заедно да се приклучат на алијансата во мај минатата година, напуштајќи го децениското воено неврзување, одлука поттикната од руската војна против Украина, која започна на 24 февруари 2022 година.

Сепак, кандидатурата на Шведска беше ставена во мирување од Турција и Унгарија, при што последната го наведе незадоволството од шведските критики за резултатите на Орбан за демократијата и владеењето на правото.

На 4 април Финска официјално се приклучи на НАТО, што предизвика закани од Москва за „контрамерки“.
