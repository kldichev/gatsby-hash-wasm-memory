---
title: Жителите на Оризаре упаднаа во ЕВН Куманово, поради Слупчане цел регион
  останал без струја
date: 2023-07-27T14:29:26.169Z
category: македонија
featured: true
featuredImage: ../img/ziteli-oriz-upadnaa.jpg
author: Вардарски
---
<!--StartFragment-->

Тензично во Куманово – стотина жители на липковското село Оризаре упаднаа во подружницата на ЕВН во Куманово. Лути се што 24 часа немаат струја поради дефектот во соседното село Слупчане. 

„Ќе протестираме мирно. Ќе продолжиме во поглем број. Ќе има и тужба од цело село, персонално и од фирми што плаќаат данок, за се имаме документи.“ – Фахредин Дестани, месна задница Оризаре

Вработените во ЕВН веднаш го напуштиле објектот од безбедносни причини. 

„Се до создавање на нормални услови за работа, Корисничкиот енерго центар на ЕВН – Куманово нема да работи“, велат од компанијата. 

Жителите, пак, се надеваат на договор. 

„Ние дојдовме и мислиме дека ќе најдеме заеднички јазик со ЕВН. Да ни пуштат струја и ние ќе бидеме задоволни, ама ние бараме и да бидеме одвоени од село Слупчане, да немаме повеќе заеднички столбови. Нека не поделат, па нека прават после со нив што сакаат. Вработените избегаа сите.“ – жител на Оризаре

„Никој не ги избрка вработените. Тие си заминаа оти виделе дека немаат што да работат.“ – жител на Оризаре

Полицијата добила пријава половина час пред пладне и презема мерки за расчистување на случајот. 

Во Оризаре има околу 500 куќи, секаде се сменети струјомерите и ЕВН нема проблем со подмирување на сметките. 

Во меѓувреме, денеска Слупчане беше бучно. Речиси секоја куќа имаше агрегат за струја. Си ги позајмуваа и влечеа по улиците. Тие што немаа, беа среќни што имаат бунари со вода, оти кога снемало струја, прекинала и водата. 

„Какви агрегати, еден агрегат е илјада евра. Некој ги плаќа сметките, некој нема од каде да ги плати. Струјата премногу е скапа. Како во фабрика.“ – жител на Слупчане

Ама слупчанци тврдат дека се издржливи и ќе инсистираат на договор по нивни барања.

„Што сакаат нека прават, ние ќе издржиме. Ние издржавме во 2001-ва, пет-шест месеца без струја, ќе го издржиме и ова. Ама како кажува оној директор, веќе нема да може. Договор да се најде, средина.“ – жител на Слупчане

Сретнавме и жител што смета дека струјата му е подарок од Господ.

„Имаме струја, да. Од Бога. Прашај нешто друго.“ – жител на Слупчане

Особено револтирани се оние кои редовно ги плаќаат сметките, а немаат струја. Слупчанец од дома ни ги донесе сите платени сметки од 2017-та досега. 

„Не знаеме што да правиме. Имавме саат на секоја бандера. Секој треба да дојде да разговараме. Никој не ве тепа. Ќе пиете нешто, кока кола или сок од портокал? Ние сме европските луѓе, не се тепаме ние.“ – жител на Слупчане

„Во врска со случајот во Слупчане, ве известуваме дека полициските службеници од СВР Куманово постапуваат согласно законските надлежности кои ги имаат, а во координација со ЕВН, со цел расчистување на случајот“, велат од МВР.

Вчера жителите во Слупчане искршиле трафостаница и без струја ги осставиле сите соседни села. На екипите од ЕВН цел ден не им дадоа да влезат, па им испратија ултиматум. Имаат редица барања, на пример, простување на долговите, нови приклучоци бесплатно, сметките да не можат да бидат повисоки од 3.000 денари без разлика на потрошената струја, ослободување на џамиите од плаќање. 

Доцна синоќа, повторно направиле проблем при што без струја го оставиле и граничниот премин „Табановце“.

„Екипите на Електродистрибуција работеа цела ноќ на санација на дефекти. Нормализирано е снабдувањето со електрична енергија на селата: Ваксинце, Алешевце, Руница, Извор и Белановце. Се додека не се создадат нормални услови за работа и се загарантира сигурноста на вработените на Електродистрибуција, нема да работиме на санација на дефекти“, велат од ЕВН.

<!--EndFragment-->