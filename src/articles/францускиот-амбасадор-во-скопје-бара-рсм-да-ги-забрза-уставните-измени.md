---
title: Францускиот амбасадор во Скопје бара РСМ да ги забрза уставните измени
date: 2023-07-30T15:00:30.229Z
category: свет
featured: true
featuredImage: ../img/5-fr-amb-bara.jpg
author: Вардарски
---
Доколку до крајот на годината не се донесат измените на Уставот, РСМ нема да премине во следната фаза на патот за членство на земјата во ЕУ. Ова го изјави францускиот амбасадор во РСМ Сирил Баумгартнер, цитиран од БГНЕС.

Ризикуваме блокада во време на засилена политика на проширување, кога, покрај Северна Македонија, интерес покажуваат и други земји кандидати. Ова е причината зошто имате толку многу министри и владини претставници кои доаѓаат во посета во 2022 и 2023 година за да ја пренесат оваа порака. Постои европски импулс и тој не треба да се пропушти, објасни францускиот амбасадор.

Според него, договорената и донесена одлука е поддржана од сите во Европа, од европските институции, од сите земји-членки на ЕУ и претставува најдобро можно решение. Беше дециден дека нема простор за наметнување нови услови.

Баумгартнер ги дефинираше како неосновани стравувањата дека реформата ќе ги загрози македонскиот јазик и македонскиот идентитет. Нема причина за грижа. Што се однесува до јазикот, формулата што е договорена е многу јасна и го признава македонскиот јазик без никакви резерви и резервации, прецизира амбасадорот.