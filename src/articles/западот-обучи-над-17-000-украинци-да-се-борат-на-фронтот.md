---
title: Западот обучи над 17.000 Украинци да се борат на фронтот
date: 2023-06-27T11:15:19.730Z
category: свет
featured: true
featuredImage: ../img/1-15-17k-obuceni-ukrainci.jpg
author: Вардарски
---
Повеќе од 17.000 Украинци беа обучени од Британија и другите сојузници во текот на изминатата година да му помогнат на Киев во борбата против руската инвазија. Ова го соопшти Министерството за одбрана на Обединетото Кралство, цитирано од „Франс прес“.

Одделот рече дека регрутите, од многу различни сфери на животот, поминале низ „исцрпувачка“ петнеделна програма која ги трансформирала „од цивили во војници“.

ОК и девет партнерски земји - Канада, Австралија, Нов Зеланд, Норвешка, Финска, Шведска, Данска, Литванија и Холандија - ја започнаа иницијативата за регрутирање доброволци во вооружените сили на Украина во јуни минатата година.

Програмата, предводена од Лондон, е насочена кон обука на војници со мало или никакво претходно борбено искуство во различни вештини, како што се ракување со оружје, прва помош на бојното поле и тактики за патрола.

„Одлучноста и издржливоста на украинските регрути кои пристигнуваат на британско тло за да тренираат да се борат заедно со нашата британска и меѓународна војска е восхитувачка“, рече британскиот министер за одбрана Бен Валас.

Велика Британија и нашите меѓународни партнери ќе продолжат да ја даваат оваа витална поддршка за да и помогнат на Украина да се брани од руската агресија онолку долго колку што е потребно, увери тој.

Британија првично понуди да обучи до 10.000 украински војници за борбени вештини во рамките на основната воена обука на ОК.

Програмата сега е проширена и е на пат да обучи околу 30.000 регрути до 2024 година, соопшти британското Министерство за одбрана.

Се наведува дека разузнавачките служби покажале дека обуката направила „значителна разлика во борбената ефикасност на Украина“.

„Вооружените сили на ОК се во тесна комуникација со Украина за да го подобрат и развијат курсот врз основа на вештините кои се најпотребни на бојното поле“, додаде Министерството.