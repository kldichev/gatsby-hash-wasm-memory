---
title: Уапсен државјанин на Србија со половина тон кокаин на излегување од Црна Гора
date: 2023-03-09T23:02:47.217Z
category: свет
featured: true
featuredImage: ../img/dsadasdroga.png.webp
author: Вардарски
---

Државјанин на Србија е уапсен на граничниот премин Гоштун, на границата со Црна Гора, при што во камионот-цистерна што го управувал откриен половина тон кокаин, јавија денеска белградските и подгоричките медиуми, повикувајќи се на црногорската Агенција за национална безбедност на Црна Гора.

Српскиот државјанин Мирослав Ѓуриќ од Лозница, кој има регистрирана фирма во Даниловград, со цистерна превезувал околу 500 килограми кокаин, кој бил откриен кога ја напуштил Црна Гора.

Црногорската агенција во соработка со колегите во Србија ја проверува фирмата „Ројал Шпед“, која е регистрирана на камионот во кој бил пронајден товар со милионски суми кокаин, објави подгорички „Вијести“.

Во моментов во тек се оперативни проверки и земена е цистерната за прецизно мерење на товарот, пренесува „Вијести“.

Според тврдењата на неименуваниот соговорник на подгоричкиот весник, камионот влегол во Црна Гора на 4 март кога испорачувал гас за компанијата „Петрол“.

Во регистарот на Стопанскиот суд, фирмата „Ројал шпед“ е основана на 02.06.2021 година за патен превоз на товар, со вкупен капитал од едно евро, а сопственик и основач е српскиот државјанин Мирослав Ѓуриќ, со престој во Даниловград. .

Компанијата лани имала мал промет, судејќи според финансискиот извештај доставен до Управата за приходи и Царина, велат од „Вијести“.

Српскиот МУП се уште не се изјаснил за овој случај.
