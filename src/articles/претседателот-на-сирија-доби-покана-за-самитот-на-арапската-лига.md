---
title: Претседателот на Сирија доби покана за самитот на Арапската лига
date: 2023-05-11T00:33:06.564Z
category: свет
featured: true
featuredImage: ../img/albasad-pokanet-arab-liga.jpg.webp
author: Вардарски
---
Кралот на Саудиска Арабија го покани сирискиот претседател Башар Асад да учествува на претстојниот самит на Арапската лига на 19 мај, пренесува „Франс прес“.

Ова е прва ваква покана од почетокот на војната во Сирија во 2011 година.

Асад доби покана од саудискиот крал Салман бин Абдулазиз „да учествува на 32. самит на Арапската лига што ќе се одржи во Џеда на 19 мај“, соопшти сириското претседателство.

Шефот на сириската држава рече дека самитот „ќе ги зајакне заедничките акции за остварување на аспирациите на арапските народи“.

Амбасадорот на Саудиска Арабија во Јордан, Најеф бин Бандар ал-Судаири ја упати поканата.

Во неделата, Арапската лига и посака добредојде на Сирија, враќајќи го Асад во арапското јато по долгогодишна изолација.

Членството на Сирија во Арапската лига беше суспендирано во 2011 година, откако крвавото задушување на уличните протести против Асад предизвика разорна граѓанска војна. Како резултат на тоа, голем број арапски земји ги повлекоа своите амбасадори од Дамаск.

Последниот самит на Арапската лига на кој присуствуваше Асад беше во 2010 година во Либија.

Поканата доаѓа еден ден откако Ријад и Дамаск објавија дека ќе продолжат со работа во нивните соодветни дипломатски мисии во Сирија и Саудиска Арабија по повеќе од една деценија прекинати односи.

Неодамна, неколку арапски земји, како Саудиска Арабија и Египет, повторно се вклучија во Сирија и организираа посети и состаноци на високо ниво, иако други, како Катар, продолжуваат да се противат на целосна нормализација без политичко решение на сирискиот конфликт.

На 12 април стана јасно дека Сирија и Тунис ќе ги обноват дипломатските односи и повторно ќе ги отворат своите амбасади.

Тоа беше уште еден чекор во трендот на земјите од регионот за приближување кон Сирија, кој се забрза по разорниот земјотрес на 6 февруари и обновувањето на врските меѓу Саудиска Арабија и Иран, со посредство на Кина.