---
title: Џо Бајден пристигна во Полска со воз
date: 2023-02-20T23:02:52.503Z
category: свет
featured: true
featuredImage: ../img/bajden.jpg.webp
---

Американскиот претседател Џо Бајден пристигна во Полска во понеделник навечер со воз од Украина, по ненајавената посета на Киев, јави полската новинска агенција ПАП.
Бајден пристигна на железничката станица во Пжемисл, во југоисточна Полска, околу 20:30 часот по локално и средноевропско време, додаде ПАП.

Во понеделникот, за време на ненадејната посета на Киев, тој прошета низ центарот на тој град со неговиот украински колега Володимир Зеленски, ветувајќи дека ќе биде покрај Украина колку што е потребно. Бајден и Володимир Зеленски одеа рамо до рамо до киевската катедрала додека во позадина се огласија сирените за воздушен напад.

– Кога Владимир Путин ја започна својата инвазија пред речиси една година, мислеше дека Украина е слаба, а Западот е поделен. Мислеше дека може да издржи подолго од нас. Но, тој не беше во право. Цената што Украина мораше да ја плати е исклучително висока. Жртвите беа преголеми. Знаеме дека пред нас ќе бидат тешки денови, недели и години, рече Бајден и најави дека американската поддршка нема да престане.

Американскиот претседател вети нова воена помош вредна 500 милиони долари, која вклучува артилериска муниција, противоклопни системи и противвоздушни радари. Тој најави и построги санкции против Русија.

- Оваа посета на американскиот претседател на Украина, прва по 15 години, е најважната посета во целата историја на украинско-американските односи, рече украинскиот претседател Зеленски. Украинскиот министер за надворешни работи Дмитро Кулеба ја нарече посетата сигнал за Русија дека „никој повеќе не се плаши од неа“. Во петок, на 24 февруари, ќе се наврши една година од почетокот на рускиот напад.

Ројтерс пишува дека посетата на Бајден е темпирана пред големиот говор на Путин во вторник, за кој руската телевизија веќе го започна одбројувањето. Рускиот претседател треба да ги изнесе целите за втората година од она што започна како специјална воена операција во Русија, а сега е прокси војна против САД и НАТО.

Москва и во понеделник добива сигнал за поддршка, со доаѓањето на кинескиот министер за надворешни работи Ванг Ји. Кина досега беше јавно неутрална по прашањето за руската инвазија, а во последните денови Вашингтон изрази загриженост дека Пекинг би можел да почне да и испорачува оружје на Русија. Зборувајќи за Die Welt во понеделникот, Зеленски предупреди дека ова може да започне светска војна.
