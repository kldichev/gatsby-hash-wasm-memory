---
title: Од јануари, повеќе од 100.000 мигранти стигнале до Италија со бродови
date: 2023-08-18T08:00:26.010Z
category: свет
featured: true
featuredImage: ../img/10-100k-mig-itl.jpg
author: Вардарски
---
Од јануари, повеќе од 100.000 мигранти стигнале до Италија со бродови, јави АПА. Нивниот број е повеќе од двојно зголемен во споредба со истиот период лани.

Ова го покажуваат податоците на италијанското Министерство за внатрешни работи. Според нив, до вторник на 15 август со брод во Италија пристигнале 100.938 лица. Во истиот период од 2022 година тие биле 48.295 лица. А во тековната година меѓу мигрантите има и голем број малолетници без придружба - вкупно 10.290 лица.

Според Министерството за внатрешни работи, за периодот јануари - август толку мигранти не пристигнале од 2017 година. Доколку трендот продолжи, до крајот на годината Италија може дури и да го сруши „рекордот“ од 2016 година. Тогаш со чамци во Италија пристигнаа околу 181.000 мигранти.

Оваа година, оние кои бараат спас во Италија доаѓаат од Гвинеја, Брегот на Слоновата Коска, Египет и Тунис.

Од друга страна, Меѓународната организација за миграција (ИОМ) известува дека од почетокот на годинава до неа не успеале да стигнат и се водат за исчезнати 2.096 лица за кои се знае дека заминале во Италија преку Средоземното Море. Се претпоставува дека се удавиле.

Сепак, обидите за преминување преку морето продолжуваат, а многумина од Тунис и Либија се упатуваат кон Италија со чамци кои воопшто не се погодни за таква авантура.

Поради миграцискиот прилив по таканаречената медитеранска рута, во април десничарската влада на премиерката Џорџија Мелони одлучи да воведе вонредна состојба низ целата земја.

На европско ниво, Мелони се обидува да ги убеди другите земји-членки на ЕУ да склучат договори со северноафриканските земји, така што локалните власти ќе почнат да спречуваат какви било обиди на нивните граѓани да заминат во Европа со брод.