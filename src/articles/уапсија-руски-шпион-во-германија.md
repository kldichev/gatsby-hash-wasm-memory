---
title: Уапсија руски шпион во Германија
date: 2023-08-10T13:00:07.719Z
category: свет
featured: true
featuredImage: ../img/3-germanija.jpg
author: Вардарски
---
Еден човек е уапсен во средата во германскиот град Кобленц под сомнение дека шпионирал за Русија, соопштија федералните обвинители, објавија АП и Ројтерс.

„Обвинетиот е сериозно осомничен дека работел за странска разузнавачка агенција“, додаваат тие. Според обвинителството, мажот е Германец и работи за војската.

Тој е осомничен дека контактирал со рускиот конзулат во Бон и амбасадата во Берлин и понудил „самоиницијативно“ соработка со руската влада, по што дал разузнавачки информации поврзани со неговото работно место. Од мај, човекот почнал да контактира со рускиот конзулат, нудејќи им соработка.

Истрагата беше спроведена во тесна соработка со германската Федерална канцеларија за воено контраразузнавање и домашно разузнавање, Федералната канцеларија за заштита на Уставот.

Осомничениот, идентификуван само како Томас Х. во согласност со германските правила за приватност, беше уапсен во неговиот дом во западниот град Кобленц, а неговиот стан и работното место беа претресени.

Сојузниот обвинител на Германија во кратко писмено соопштение рече дека човекот работел за германската армија, во канцеларијата на армијата за опрема, информатичка технологија и одржување.

Германија, еден од најголемите добавувачи на Украина со воена опрема, е главна цел на руските шпионски операции кои се зголемија по размерот откако Русија ја нападна Украина во 2022 година, предупредија властите.

Речиси 12.000 луѓе работат за агенцијата за снабдување, вклучително и околу 1.800 војници. Во 2021 година агенцијата склучила договори за набавка на оружје и опрема за Бундесверот со вкупен обем од 17,6 милијарди евра.

Во декември властите уапсија вработен во германската служба за надворешно разузнавање (БНД) осомничен за шпионирање за Русија. Портпаролот на берлинското министерство за одбрана одби да коментира.