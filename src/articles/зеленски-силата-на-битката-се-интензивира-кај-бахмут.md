---
title: "Зеленски: Силата на битката се интензивира кај Бахмут"
date: 2023-03-01T00:59:39.947Z
category: свет
featured: true
featuredImage: ../img/bahhhmut.png.webp
author: Вардарски
---

На стотина километри од Москва, според тврдењата на руските власти, соборен е дрон. Тамошните медиуми известуваат за обиди за напад на Украина во пет руски региони. Засега нема коментари од Киев. Во исто време, ситуацијата во Бахмут на истокот на Украина е се потешка. Руските сили се обидуваат да ги опколат украинските бранители и да ги пресечат нивните синџири за снабдување.

Украинскиот претседател Володимир Зеленски изјави дека интензитетот на борбите само се засилува околу градот Бахмут, на истокот на Украина, за кој украинските и руските сили се борат со месеци.

- Најголемите тешкотии, како и досега, се во Бахмут (...). Русија воопшто не ги брои своите луѓе, туку постојано ги праќа да ги напаѓаат нашите позиции. Силата на борбата само се засилува, рече Зеленски во вечерното обраќање.

Украинскиот командант претходно денеска изјави дека ситуацијата во Бахмут е исклучително напната.

Русија се обидува да ги прекине линиите за снабдување на бранителите на градот, кој е сцена на една од најжестоките битки во војната, за да ги принуди да се предадат или да се повлечат.

Со тоа Русија би ја добила првата голема победа по повеќе од половина година, додека би се отворил патот за освојување на преостанатите урбани центри во регионот на Доњецк.
