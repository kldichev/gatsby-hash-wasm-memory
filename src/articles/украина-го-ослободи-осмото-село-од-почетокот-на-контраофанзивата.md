---
title: Украина го ослободи осмото село од почетокот на контраофанзивата
date: 2023-06-20T10:45:35.593Z
category: свет
featured: true
featuredImage: ../img/12-45-ukr-8-selo-osl.jpg
author: Вардарски
---
Украина извести за повторно заземено село во областа Запорожје, пренесува Ројтерс.

Ослободено е Пјатихатки, село на пат кон една од најтешко одбранетите области на југот окупиран од Русија.

Украинските сили, исто така, зазедоа 113 квадратни километри земја во изминатите две недели.

Видеото споделено на социјалните мрежи покажува војници како креваат украински знамиња во Пјатихатки, осмото село во југоисточниот дел на земјата за кое Киев тврди дека е ослободено од руските сили.

„Денес, 18 јуни, силите на 128-та воздушно-десантна јуришна бригада ги избркаа Русите од селото Пјатихатки. Русите избегаа оставајќи зад себе опрема и муниција. Слава на Украина!“, вели неидентификуван војник на видеото.

Вчера, официјалниот руски претставник во делумно окупираната област Запорожје, Владимир Рогов, објави дека украинските војници го зазеле Пјатихатки, но потоа биле истиснати и селото е во „сива“ зона на контрола.

Сепак, заменик-министерот за одбрана на Украина, Хана Маљар, извести дека украинските сили не само што го вратиле Пјатихатки, туку за две недели напреднале до седум километри во руските линии.

„Во текот на двонеделните офанзивни операции на правците на Бердјанск и Мелитопол беа ослободени осум населени места“, напиша таа во „Телеграм“.

Русија, чии сили ја нападнаа Украина во февруари 2022 година, до вчера официјално го немаше признаено украинското напредување. Секој од двајцата воинственици тврди дека другиот претрпел големи загуби од почетокот на контраофанзивата. Самите Москва и Киев ретко коментираат за сопствените загуби.