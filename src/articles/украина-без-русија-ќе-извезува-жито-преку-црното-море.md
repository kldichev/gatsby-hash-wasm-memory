---
title: Украина без Русија ќе извезува жито преку Црното Море
date: 2023-07-18T09:30:33.736Z
category: свет
featured: true
featuredImage: ../img/11-30-zelenski.jpg
author: Вардарски
---
Украина е подготвена да продолжи да извезува жито дури и откако Русија излезе од клучниот договор постигнат со посредство на Турција и Обединетите нации. Ова го изјави претседателот Володимир Зеленски, цитиран од „Франс прес“.

„Дури и без Руската Федерација, треба да се направи се за да можеме да го користиме овој црноморски коридор. Не се плашиме. Ни пристапија компании кои поседуваат бродови. Тие рекоа дека се подготвени да продолжат со испораките“, посочи тој. во изјавата објавена на социјалните мрежи од неговиот портпарол Сергеј Никифоров.

Исто така, генералниот секретар на ОН, Антонио Гутереш, предупреди дека одлуката на Русија да не ја продолжи иницијативата за жито во Црното Море „ќе ги погоди луѓето кои имаат потреба насекаде“ низ светот.

Тој посочи дека овој потег значи и дека Русија ќе ги повлече гаранциите за безбедноста на поморството во северозападниот дел на Црното Море.

„Црноморската иницијатива, заедно со Меморандумот за разбирање за олеснување на извозот на руски прехранбени производи и ѓубрива, беше спас за глобалната безбедност на храната и светилник на надеж во проблематичниот свет“, рече Гутереш.

Тој увери дека ОН ќе продолжат да вложуваат напори за олеснување на непречен пристап до светските пазари за прехранбени производи и ѓубрива и од Украина и од Русија.

Претходно денеска Русија објави дека го прекинува учеството во договорот за жито. Овој потег беше критикуван од Европската комисија, а турскиот претседател Реџеп Таип Ердоган изрази уверување дека неговиот руски колега Владимир Путин сака да го продолжи договорот.

Веста веднаш предизвика силен скок на фјучерси на пченица со кои се тргува на берзата во Чикаго.

Иницијативата за црноморско жито, склучена меѓу Русија и Украина, со посредство на ОН и Турција во јули 2022 година, имаше за цел да спречи глобална прехранбена криза со тоа што ќе дозволи украинското жито, блокирано од руската инвазија, безбедно да се извезува преку пристаништата на Црното Море.

Тој беше продолжен неколку пати, а последното продолжување истекува денеска, 17 јули. Русија со месеци предупредува дека не се исполнети условите за ново продолжување на договорот за жито.

Москва долго време се жали дека остануваат пречки за нејзиниот извоз на жито и вештачки ѓубрива и покрај тоа што не е директно санкционирана од Западот, и постави низа барања за кои вели дека не се исполнети.