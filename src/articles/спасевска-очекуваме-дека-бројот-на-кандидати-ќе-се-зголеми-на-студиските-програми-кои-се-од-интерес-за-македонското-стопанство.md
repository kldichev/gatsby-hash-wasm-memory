---
title: "Спасевска: Очекуваме дека бројот на кандидати ќе се зголеми на
  студиските програми кои се од интерес за македонското стопанство"
date: 2023-08-21T11:32:05.854Z
category: македонија
featured: true
featuredImage: ../img/fak-skopje.jpg
author: Вардарски
---
<!--StartFragment-->

Следејќи го бројот на веќе пријавените кандидати, имајќи ги предвид демографските движења во државата, како и бројот на матуранти кои сакаат да студираат во странство, интересот треба да остане барем ист како и претходната академска година, изјави за МИА проректорката за настава на Скопскиот универзитет Христина Спасевска, во однос на очекувањето за број на запишани на УКИМ во новата академска година. Пријавувањето на кандидатите е преку системот за студентски сервиси iKnow https://www.iknow.ukim.edu.mk/ и за првиот уписен рок трае до 31 август.

<!--EndFragment--><!--StartFragment-->

Според Конкурсот што го објави Универзитетот „Св. Кирил и Методиј“-Скопје, на 23-те факултети во негов состав за прва година во академската 2023/2024 година има слободни 10 473 места.

> \-Оваа година нашиот универзитет нуди нови или повторно акредитирани студиски програми, меѓународно препознатливи и усогласени со студиските програми на европските универзитети, кои овозможуваат поголема мобилност на идните студенти и се усогласени со потребите на пазарот на труд. Поради тоа очекуваме дека бројот на кандидати ќе се зголеми и на студиските програми кои се од интерес за македонското стопанство и јавниот сектор, вели проф. Спасевска.

 

Во последните неколку години за нашите матуранти се атрактивни и универзитети во регионот, особено во Словенија, но и во други земји во Европа, како и во САД. На прашањето каков тренд покажуваат споредбените податоци за запишани студенти на УКИМ во изминатите пет години, проректорката на УКИМ вели дека во зависност од општествените и социоекономските фактори во државава, се менува и бројот на запишани.

 

> \-Имајќи ја предвид големината на Универзитетот „Св. Кирил и Методиј“ во Скопје, се прави годишна анализа за интересот на средношколците да студираат на нашиот универзитет, која се разгледува на седница на Ректорската управа со цел да се дефинираат квотите за упис за наредната академска година, наведува Спасевска.

 

Во 2017 година на УКИМ се запишале 6535 студенти, а минатата 2022-ра вкупно 5092 студенти. Во 2021 година во прва година се запишале 5523 студенти, 4662 во 2020 година, 5614 во 2019-та и 5774 студенти биле запишани во 2018 година.

Од расположливите 10 473 слободни места за претстојната 2023/2024 година, 5074 се за редовни студенти финансирани од државниот буџет, 4439 за редовни со кофинансирање на студиите и 960 за вонредни студенти, а може да се запишат и странски студенти за кои има или утврдено број или процент од вкупниот број запишани студенти на одредена студиска програма.

Со над илјада слободни места за повеќе студиски програми и годинава се Факултетот за информатички науки и компјутерско инженерство/ФИНКИ (1150), Природно-математичкиот факултет (1050) и Правниот факултет (1055).

Филозофскиот факултет располага со 915 слободни места за бруцоши, Филолошкиот факултет – 775, Медицинскиот – 760, Економскиот факултет – 700, Машинскиот – 600, Факултетот за електротехника и информациски технологии/ФЕИТ – 570…

Спасевска додава дека оваа година кандидатите кои сакаат да студираат на најголемиот и најстар универзитет во земјава може да избираат 195 студиски програми на прв циклус студии: интегрирани петгодишни студиски програми, четиригодишни, тригодишни и стручни студии.

Најатрактивни, вели таа, остануваат Медицинскиот факултет, Архитектонскиот и Факултетот за информатички науки и компјутерско инженерство, но и студиските програми од другите факултети при УКИМ, како што се Правните студии, Англиски јазик и книжевност, Психологија и други.

<!--EndFragment-->