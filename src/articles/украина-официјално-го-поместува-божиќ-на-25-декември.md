---
title: Украина официјално го поместува Божиќ на 25 декември
date: 2023-08-02T10:00:09.190Z
category: свет
featured: true
featuredImage: ../img/12-ukr-kolede.jpg
author: Вардарски
---
Украинскиот претседател Володимир Зеленски во петокот потпиша закон за поместување на официјалниот празник Божиќ на 25 декември од 7 јануари, денот кога Руската православна црква го слави.

Во образложението приложено на законот се вели дека неговата цел е „да се напушти руското наследство“, вклучително и она за „наметнување на прославата на Божиќ“ на 7 јануари. Во него се наведува „немилосрдната, успешна борба на Украинците за нивниот идентитет“ и „желбата на сите Украинци да ги живеат своите животи со свои традиции, празници“ поттикнати од 17-месечната агресија на Русија против земјата.

Минатата година, некои Украинци веќе го прославија Божиќ на 25 декември во гест што претставуваше одвојување од Русија, нејзината култура и верски традиции.

Законот, исто така, го поместува Денот на украинската државност на 15 јули од 28 јули и Денот на бранителите на Украина на 1 октомври од 14 октомври.

Руската православна црква, која тврди дека има суверенитет над православието во Украина, и некои други источни православни цркви продолжуваат да го користат античкиот јулијански календар. Божиќ паѓа 13 дена подоцна на овој календар отколку на Грегоријанскиот календар што го користат повеќето црковни и секуларни групи.

Католичката црква првпат го усвои модерниот, астрономски попрецизен Грегоријански календар во 16 век. Оттогаш, протестантите и некои православни цркви ги усогласија сопствените календари за потребите на пресметувањето на Божиќ и Велигден.

Потсетуваме дека во 2019 година, со благослов на вселенскиот патријарх Вартоломеј, во Украина беше формирана автокефална православна црква на Украина, која се отцепи од Украинската православна црква, тогашна дел од Руската православна црква. Тоа предизвика длабок раскол и прекин на односите меѓу Московската патријаршија и Вселенската патријаршија во Истанбул.

Токму Украинската православна црква, која пред руската агресија беше подредена на Московската патријаршија, се одвои од неа и се прогласи за независна, што беше тежок удар за авторитетот на московскиот и на целарускиот патријарх Кирил, кој се смета за многу близок до Путин и ги поддржува жешките руски воени акции во Украина.