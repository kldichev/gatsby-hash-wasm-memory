---
title: Литванија затвори два гранични премини на границата со Белорусија
date: 2023-08-17T08:00:49.553Z
category: свет
featured: true
featuredImage: ../img/10-litvanija.jpg
author: Вардарски
---
Во средата литванската влада одлучи од 18 август привремено да ги затвори контролните пунктови Шумск и Тверч на границата со Белорусија, јавува руската служба на Би-Би-Си.

Мерките се во насока на адекватен одговор на геополитичката ситуација и заканата по националната безбедност, како и спречување на шверц на стоки, пишува порталот „Делфи“.

Пред еден ден, Државната гранична служба на земјата најави „дополнителна мобилизација“ на граничари поради „нагло зголемување на хибридната закана“ на границата со Белорусија.

Летонија, Литванија и Полска почнаа да преземаат итни мерки за зајакнување на своите граници, стравувајќи од провокации по распоредувањето на ПВК „Вагнер“ во републиката.

Последниве месеци, Полска, како и Литванија, забележа зголемување на бројот на мигранти, главно од Блискиот Исток и Африка, кои се обидуваат да ја преминат границата. Во изминатите две години беа забележани неколку кризи во кои беа вклучени големи бранови мигранти, при што Полска ја обвини Белорусија дека регрутира мигранти во сиромашните земји и ги испраќа илегално преку граница за да поттикне нестабилност низ Европската унија.

Претседателите на овие земји на почетокот на јули испратија писмо до генералниот секретар на НАТО и лидерите на земјите од Алијансата со повик да преземат мерки за спротивставување на заканите кои доаѓаат од Русија и Белорусија.

Полскиот премиер Матеуш Моравјецки на почетокот на август објави дека, според Полска и Литванија, во Белорусија има околу 4.000 платеници од групата ПМЦ „Вагнер“ кои можат да бидат искористени за провокации.

Во случај на сериозен инцидент во кој учествуваат платеници на PMC Wagner, Полска, Литванија и Летонија може истовремено да ги затворат границите со Белорусија, предупредија властите претходно.