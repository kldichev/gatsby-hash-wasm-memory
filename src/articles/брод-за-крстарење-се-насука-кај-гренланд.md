---
title: Брод за крстарење се насука кај Гренланд
date: 2023-09-14T11:00:56.900Z
category: свет
featured: true
featuredImage: ../img/1-grenland.jpg
author: Вардарски
---
Брод за крстарење со 206 луѓе се насука на оддалечена локација во близина на Источен Гренланд и се чини дека не може да се ослободи без помош, соопшти во вторникот Заедничката арктичка команда на данската војска (JAC), цитирана од Ројтерс.

Луксузниот брод за крстарење Ocean Explorer се насука во понеделникот во Алпефјорд во национален парк на околу 1.400 километри североисточно од главниот град на Гренланд Нук, се вели во соопштението на JAC.

Нема извештаи за повредени и нема непосредна опасност од штета на лицата во бродот или оштетување на животната средина, додаде тој.

„Брод за крстарење во неволја во национален парк е очигледно причина за загриженост. Најблиската помош е далеку, нашите единици се далеку и времето може да биде многу неповолно“, рече началникот за операции на JAC, Брајан Џенсен во изјавата.

„Во оваа конкретна ситуација, сепак, не гледаме непосредна опасност за човечкиот живот или животната средина, што е смирувачко“, додаде тој.

JAC рече дека најблиската единица бил брод за инспекција, оддалечен околу 1.200 наутички милји во моментот на инцидентот, што значи дека може да стигне до бродот најрано во петок наутро по локално време.

Арктичката команда соопшти дека побарала крстаречки брод стациониран поблиску до Ocean Explorer да остане во областа за да помогне доколку ситуацијата се промени.