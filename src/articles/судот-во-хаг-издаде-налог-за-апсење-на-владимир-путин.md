---
title: Судот во Хаг издаде налог за апсење на Владимир Путин
date: 2023-03-17T23:42:11.328Z
category: свет
featured: true
featuredImage: ../img/putsaghug.png.webp
author: Вардарски
---

Меѓународниот кривичен суд издаде налог за апсење на рускиот претседател Владимир Путин. Тој е обвинет дека е одговорен за воени злосторства во Украина - конкретно - илегална депортација на деца и нелегално пренесување на луѓе од територијата на Украина во Руската Федерација.

Хаг тврди дека причината поради која тие излегуваат во јавноста со овие налози е што злосторствата се случуваат токму сега. Со тоа се обидуваат да го спречат нивното продолжување. Сепак, тешко дека Владимир Путин ќе отпатува на место каде што би можел да биде уапсен и да заврши во темнината на затворската ќелија.

Во исто време во Украина пристигнува се повеќе оружје. Еден ден откако Полска објави дека ќе испрати четири воени авиони МиГ-29, денеска словачката влада одобри испраќање на дури 13 авиони од овој тип. Кремљ ги критикуваше одлуките на Полска и Словачка – оценувајќи дека станува збор за ескалација.

Меѓународниот кривичен суд го обвинува Владимир Путин, а за истите обвиненија дека тие се одговорни за нелегалната депортација на украинските деца - издаде и налог за апсење на Марија Алексеевна Лвова-Белова, руски комесар за правата на децата во Канцеларијата на рускиот претседател.

- Ова е важен момент во процесот на правдата пред Меѓународниот кривичен суд. Судиите ги разгледаа информациите и доказите доставени од обвинителот на Меѓународниот кривичен суд и утврдија дека против овие лица има веродостојни обвиненија за наводните злосторства. Судот си го прави своето. Судиите издадоа налози за апсење, а извршувањето зависи од меѓународната соработка, изјави претседателот на Меѓународниот кривичен суд, Пјотр Хофмански.
- Руската окупација на делови од Украина не е призната со меѓународното право. Дури и да се признае како окупација, ова сè уште не и дава право на Русија, како страна во конфликтот, насилно да ги преместува луѓето од териториите што ги припои. Тоа сепак би било кршење на Женевските конвенции, изјави Рид Броди, обвинител на Меѓународниот кривичен суд за човекови права.

Не е јасно колку деца биле однесени од Украина од страна на руските сили. Минатиот месец, лабораторијата за хуманитарни истражувања Јеил објави дека најмалку 6.000 млади Украинци биле испратени во руски кампови за „превоспитување“ во изминатата година.

Еден од обвинителите на Хашкиот трибунал, Карим Кан, наведува дека неговата канцеларија ја идентификувала депортацијата на „најмалку стотици деца земени од сиропиталишта и домови за деца“. Многумина се веќе усвоени, а за да го олесни процесот, претседателот Путин издаде наредба да се забрза давањето руско државјанство на децата.
