---
title: Ирак ќе овозможи плаќање на увоз од Кина во јуани
date: 2023-02-22T23:19:49.369Z
category: свет
featured: true
featuredImage: ../img/kinajuani.jpg.webp
---

Централната банка на Ирак објави дека планира за прв пат да овозможи директно плаќање за увоз од Кина во јуани, како дел од планираното подобрување на пристапот до странски валути.

- Ова е првпат увозот од Кина да се финансира во јуани, бидејќи (до сега) ирачкиот увоз од Кина се финансираше само во (американски) долари, изјави за Ројтерс Мудир Салих, економски советник на ирачката влада.

Како дел од тој план, централната банка би можела да ги зајакне билансите на домашните банки кои имаат сметки во кинеските банки во јуани, се наведува во соопштението за печатот.

Друга опција би била зголемување на билансите на домашните банки преку сметките на централната банка во американската комерцијална банка ЈП Морган и Банката за развој на Сингапур (ДБС).

Првата опција ќе зависи од резервите во јуани на централната банка, изјави владин советник.

Во втората опција, би се користеле резервите на централната банка во американски долари во банките ЈП Морган и ДБС, кои би ги конвертирале доларите во јуани и би го платиле конечниот примател во Кина, објасни Салих.

Потегот на Ирак е најнов знак за растечката улога на јуанот на меѓународно ниво, бидејќи Кина постепено ги отвора своите финансиски пазари, а некои земји се обидуваат да ја диверзифицираат изложеноста на валутата, забележува Ројтерс.

Истовремено, ирачката централна банка презема итни чекори за да го компензира недостигот на долари на домашниот пазар, па владата пред две недели одобри ревалоризација на ирачкиот динар за да се зајакне неговата вредност во однос на доларот.

Владата на тој начин го утврди официјалниот курс од 1.300 динари за долар, во однос на претходните 1.460 динари за долар.
