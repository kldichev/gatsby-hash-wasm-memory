---
title: Турција би можела да го ратификува членството на Финска во НАТО пред
  изборите во мај
date: 2023-03-15T23:35:00.415Z
category: политика
featured: true
featuredImage: ../img/natoizb.png.webp
author: Вардарски
---

Турција има намера да го одобри пристапот на Финска во НАТО, независно од Шведска, пред парламентарните избори на 14 мај, изјавија во средата двајца турски претставници за Ројтерс.

Многу е веројатно дека турскиот парламент ќе го ратификува пристапот на Финска во НАТО пред неговото затворање во средината на април, еден месец пред изборите, изјавија турските власти.

Финскиот претседател Саули Ниинисто во петок ќе ја посети Турција за да разговара за ова прашање со претседателот Тајип Ердоган.

- На средбите во Истанбул ќе се разговара за билатералните односи, како и за барањето на Финска за членство во НАТО, соопшти кабинетот на турскиот претседател.

Шведска и Финска аплицираа за приклучување кон трансатлантскиот воен сојуз минатата година, откако руските сили ја нападнаа Украина.

Сите 30 земји од НАТО мора да ги ратификуваат барањата, а Унгарија и Турција се уште не го сториле тоа.
