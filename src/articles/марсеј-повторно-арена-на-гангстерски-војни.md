---
title: Марсеј повторно арена на гангстерски војни
date: 2023-08-22T07:00:28.003Z
category: свет
featured: true
featuredImage: ../img/9-marsej-bandi.jpg
author: Вардарски
---
Две банди – „Јода“ и „ДЗ Мафија“ се борат за контрола на нарко пазарот во северните квартови на вториот по големина град во Франција – Марсеј, јавуваат „Франс прес“ и „Еуроњуз“.

Од почетокот на годината, 36 лица загинаа во војната меѓу двете групи - пет повеќе отколку во цела 2022 година.

„Тоа е крвопролевање“, рече градскиот обвинител Доминик Лоренс во април.

Француската влада ја ангажираше специјалната полициска единица CRS 8 во борбата против крвавата војна за контрола на трговијата со дрога во градот.

Елитната единица ЦРС 8, специјализирана за борба против урбаното насилство, ќе спроведува насочени операции против криминалот со дрога.

Единицата ќе остане во Марсеј „околу една недела, со цел да се спроведат акции против трговијата со дрога, особено честата дистрибуција на дрога“.

Веќе во февруари, министерот за внатрешни работи, Џералд Дарманин, испрати полициска единица за борба против трговијата со дрога. Оваа единица може да биде распоредена во секое време од денот „во рок од 15 минути во радиус од 300 километри во случај на сериозни нарушувања на јавниот ред и градско насилство“, објасни Дарманин кога единицата беше создадена во 2021 година.

Во потрага по дрога и оружје, 200-члениот тим ќе се обиде да ја попречи продажбата на трговците со дрога.

Крвава војна меѓу две банди

Од средината на јули, 12 лица загинаа како последица на трговија со дрога во Марсеј.

Полицијата во градот соопшти дека ова е обновување на конфликтот меѓу „Јода“ и „ДЗ Мафија“.

Тековната војна ги спротивставува две моќни мрежи познати како DZ Mafia и Yoda. Според локалните власти од почетокот на годината, ривалството меѓу нив е одговорно за 80 отсто од убиствата или обидите за убиства од организираните криминални групи во Марсеј.

„Влегуваме во нов свет на насилство поврзано со дрога, со убиства организирани на социјалните мрежи“, изрази загриженост полицискиот префект Фредерик Камилери.

Во февруари, 17-годишен тинејџер почина откако беше линчуван од околу триесет лица во станбен комплекс во епицентарот на насилството поврзано со дрога. Нападот е снимен и емитуван во живо на апликацијата Snapchat.