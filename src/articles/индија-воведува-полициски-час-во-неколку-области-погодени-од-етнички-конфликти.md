---
title: Индија воведува полициски час во неколку области погодени од етнички конфликти
date: 2023-09-29T17:50:44.947Z
category: свет
featured: true
featuredImage: ../img/indija.jpg
author: Вардарски
---
Индија денеска воведе полициски час во главниот град и некои области на државата Манипур, јавува Ројтерс. Ова доаѓа откако десетици студенти беа повредени во немирите по протестите против наводното киднапирање и убиство на двајца студенти.

Аналитичарите велат дека етничкото насилство во североисточната држава која се граничи со Мјанмар може да ескалира во „граѓанска војна“ за земја, работни места и политичко влијание меѓу двете најголеми локални групи.

„Неопределен полициски час требаше да биде воведен во градот Имфал и во некои други области“, изјави за Ројтерс Л. Кајлун, висок полициски функционер во главниот град на државата. Друг полициски функционер, кој сакаше да остане анонимен, рече дека повеќе од 80 студенти биле повредени во судирите во средата. Тој додаде дека ситуацијата е „екстремно напната“ откако вооружени толпи вандализираа канцеларија на владејачката политичка партија и фрлија бензински бомби на две полициски локации.

Услугите за мобилниот интернет се суспендирани во државата пет дена, соопштија високи претставници.

Повеќе од 180 луѓе се убиени, а повеќе од 50.000 раселени во Манипур од почетокот на етничкиот конфликт на 3 мај.

Над половина од населението на државата од 3,2 милиони и припаѓа на заедницата Меитеи, додека заедницата Куки, која сочинува околу 43%, живее претежно во ридовите.

Протестите се обновени откако оваа недела беа пронајдени телата на двајца студенти од заедницата Меитеи кои исчезнаа во јули. Веста се прошири и ги оживеа етничките тензии.

Државниот главен министер Н. Бирен Синг, кој е лидер на партијата на премиерот Нарендра Моди, го осуди наводното убиство и вети максимална казна за виновниците.