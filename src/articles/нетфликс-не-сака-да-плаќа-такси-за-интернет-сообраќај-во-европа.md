---
title: Нетфликс не сака да плаќа такси за интернет сообраќај во Европа
date: 2023-03-03T00:25:27.195Z
category: свет
featured: true
featuredImage: ../img/neftlix.png.webp
author: Вардарски
---

Нетфликс не е подготвен да плаќа такси за интернет сообраќај во Европа, рече директорот Грег Питерс, отфрлајќи ги барањата на европските телекомуникациски компании технолошките гиганти да преземат дел од товарот за финансирање на нови мобилни мрежи.

Големите телекомуникациски компании како Deutsche Telekom, Orange, Telefonica и Telecom Italia долго време лобираат да префрлат дел од товарот на технолошките гиганти како Google, Apple, Amazon и Microsoft.

Група технолошки компании, вклучително Гугл, Епл, Мета Платформи, Нетфликс, Амазон и Мајкрософт, одговорија дека „данокот на интернет“ ќе ги поткопа регулативите на ЕУ за еднаков третман на сите корисници.

ЕУ неодамна започна јавна консултација на оваа тема, а Холандија на почетокот на оваа недела рече дека наплатата на интернет такси од технолошките гиганти на крајот ќе падне на грбот на потрошувачите.

Холандската влада нарача студија од консултантската компанија Оксер, која ги покажа недостатоците на таквиот „данок“, изјави во понеделникот министерот за економија Мики Адриаансенс.

- Со ова би се казнувале потрошувачите, рече министерот, објаснувајќи дека потрошувачите кои плаќаат претплата на телекомуникациски услуги, стриминг и видео услуги може да се соочат со повисоки сметки бидејќи технолошките компании веројатно ќе ги префрлат трошоците за новиот данок на корисниците.

И шефот на американскиот медиумски гигант Нетфликс предупреди дека потрошувачите на крајот ќе страдаат.

Новиот надоместок би значел помалку инвестиции во содржината и полоши услови во онлајн договорите, додаде Питерс, кој служи како извршен претседател заедно со Рид Хестингс.

Новоименуваниот извршен директор на американскиот медиумски гигант нагласи и дека трошоците за телекомуникациите не се променети во последните години и покрај скокот во сообраќајот на податоци.

Европските телекомуникациски компании со години сакаат да наплаќаат за платформи за пренос на податоци со голема брзина.

На Светскиот мобилен конгрес во Барселона беше посочено дека петте најголеми интернет услуги сочинуваат околу 55 отсто од сообраќајот на податоци, што ги чини европските мрежни оператори околу 15 милијарди долари годишно.

Питерс, од друга страна, нагласи дека Нетфликс обезбедил поефикасен пренос на своите серии и филмови со развивање на технологии за стриминг. Така, во 2020 година, половина од брзината на пренос на податоци беше потребна за истиот квалитет на сликата како во 2015 година.

Во исто време, Нетфликс им обезбеди на телекомуникациските компании бесплатен пристап до сопствената мрежа, во која инвестираше повеќе од една милијарда долари, рече Питерс.

Тој, исто така, истакна дека Нетфликс инвестирал повеќе од 60 милијарди долари во производството на содржина во изминатите пет години и додаде дека медиумските компании би можеле да бараат и од телекомите да плаќаат за пристап до содржината.

– Но ние не го бараме тоа, додаде тој.
