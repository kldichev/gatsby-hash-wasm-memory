---
title: Ерменија го води Азербејџан пред Меѓународниот суд на правдата поради Карабах
date: 2023-05-21T23:49:21.862Z
category: свет
featured: true
featuredImage: ../img/ermenija-hag-karabah.jpg
author: Вардарски
---
Ерменија по втор пат го упати Меѓународниот суд на правдата во врска со поставувањето од страна на Азербејџан во април на контролниот пункт во коридорот Лачин на патот што ја поврзува Ерменија со Карабах.

Ова во неделата го соопшти Егише Киракосјан, претставник за меѓународни правни прашања, во интервју за јавната телевизија на Ерменија.

„По поставувањето на контролен пункт на патот Ерменија-Арцах-Ерменија, по вторпат се обративме до Меѓународниот суд на правдата. Ереван очекува Хаг да примени привремена мерка за Баку, барајќи непречено движење по коридорот Лачин, во очекување конечна одлука за нашето барање“, рече тој.

Канцеларијата на комесарот за меѓународни правни прашања на Ерменија го покрена и прашањето дека Баку не само што не ги почитува привремените пресуди на Судот на ОН, туку ги игнорира и пресудите на Европскиот суд за човекови права.

Во февруари, Меѓународниот суд на правдата одлучи да примени привремени мерки против Азербејџан според меѓународната конвенција за елиминација на сите форми на расна дискриминација.

Со оваа одлука, судот прогласи директна закана за непоправлива штета на правата на Ерменците според Конвенцијата и го принуди Азербејџан да ги преземе сите неопходни мерки за да обезбеди континуирано движење на граѓаните, возилата и стоката во двете насоки преку Коридорот Лачин.

Потсетуваме дека Коридорот Лачин е единствениот пат што ги поврзува Ерменија и Нагорно Карабах. На 12 декември 2022 година, група Азербејџанци кои се претставуваа како екологисти го блокираа коридорот каде што привремено е стациониран рускиот мировен контингент.

Ереван оваа акција ја оцени како провокација на Баку, која има за цел да создаде хуманитарна катастрофа во непризнатата република. Азербејџан подоцна воспостави контролен пункт на истиот пат.