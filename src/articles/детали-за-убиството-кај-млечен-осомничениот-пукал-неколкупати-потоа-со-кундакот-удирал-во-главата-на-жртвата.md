---
title: "Детали за убиството кај Млечен: Осомничениот пукал неколкупати, потоа со
  кундакот удирал во главата на жртвата"
date: 2023-03-31T13:26:35.442Z
category: македонија
featured: true
featuredImage: ../img/mlecensv.png.webp
author: Вардарски
---

Убиениот, кој бил во алкохолизирана состојба, осомничениот и уште две лица пристигнале заедно во казиното, играле на апаратите, а потоа се скарале. Подигнати се траги од местото на убиството, а обезбедени се и снимки од видеонадзорот
Осомничениот и убиениот во казиното во непосредна близина на Млечниот ресторан во Скопје дошле заедно, играле на апаратите, а потоа почнале да се расправаат.

Ова се дел од деталите што ги соопшти Основното јавно обвинителство (ОЈО) Скопје кое направи увид на местото на убиството.

Жртвата, според првичните информации, е на возраст од 46 години. Убиениот, кој бил во алкохолизирана состојба, осомничениот и уште две други лица пристигнале во казиното. Откако се скарале, осомничениот прво пукал неколкупати кон починатиот, а потоа и го удирал во глава со кундакот од пиштолот.

„Извесно време играле на апаратите, а потоа жртвата започнал да се расправа и да се турка со едно од лицата со кои бил заедно во казиното. Другите двајца се обиделе да ги раздвојат, но осомничениот извадил пиштол и неколкупати пукал во оштетениот. Потоа со кундакот од пиштолот го удрил повеќепати во пределот на главата. Жртвата им подлегнала на повредите на самото место. Се трага по лицето за кое постои сомнение дека го извршило убиството“,

велат од ОЈО Скопје.
По наредба на обвинителот, телото на убиениот е дадено на обдукција, а ќе се врши вештачење на траги и докази подигнати од местото на настанот и ќе се разговара со сведоците. Обезбедени се и снимки од видеонадзорот.

МВР за случајот претходно извести дека починатиот е од Арачиново.
