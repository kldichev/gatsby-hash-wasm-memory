---
title: САД ќе воведат строги санкции кон Русија
date: 2023-02-23T22:23:19.376Z
category: свет
featured: true
featuredImage: ../img/whitehousebaiden.jpg.webp
---

Американскиот претседател Џо Бајден утре ќе одржи виртуелен состанок со лидерите на Г7 и украинскиот претседател Володимир Зеленски и ќе објави нови, построги санкции против Русија поради нејзината инвазија на Украина, изјави портпаролката на Белата куќа, ден пред првата годишнина од руската инвазија на Украина, објавува А1он.

„САД ќе воведат строги санкции за главните сектори кои му носат приход на Владимир Путин“, рече на прес-конференција портпаролката на Белата куќа, Карин Жан-Пјер.

Украина ќе биде главна тема на виртуелната средба на самитот на земјите од Г7. На Франција, Велика Британија, Канада, Германија, Италија, Јапонија и САД ќе им се придружи и украинскиот претседател Володимир Зеленски.

„Лидерите ќе разговараат како понатаму да и се помогне на Украина“, истакна Жан-Пјер. Но, портпаролката не кажа дали другите земји од Г7 ќе се согласат со новите американски санкции.

Овие санкции се конкретно насочени кон банки и субјекти кои и помагаат на Москва да ги заобиколи пакетите санкции воведени по почетокот на инвазијата на Украина на 24 февруари 2022 година.
