---
title: Москва ја советува Јапонија да се грижи за американското, а не за руското
  нуклеарно оружје во Европа
date: 2023-05-28T08:44:17.782Z
category: свет
featured: true
featuredImage: ../img/moskva-sovet-jap.jpg
author: Вардарски
---
Русија ја обвини Јапонија за „цинични, бескрупулозни шпекулации“ поради коментарот на Токио за нуклеарната закана од Москва, пишува Ројтерс.

Кремљ се закани дека ќе одговори на последната рунда санкции на Јапонија воведени против Русија поради нејзината инвазија на Украина.

Главниот секретар на кабинетот Хироказу Мацуно вчера изјави дека Јапонија ќе воведе дополнителни санкции кон Русија, откако на минатонеделниот самит на Г7, чиј домаќин беше Токио, се согласи да ги засили казнените мерки за упадот на руските сили во Украина.

Мацуно, исто така, го осуди планот на Русија за распоредување тактичко нуклеарно оружје во Белорусија и предупреди дека тоа дополнително ќе ја влоши ситуацијата. Тој беше категоричен дека Јапонија никогаш нема да ја прифати „руската нуклеарна закана, а камоли нејзиното спроведување“.

За возврат, руското Министерство за надворешни работи соопшти дека ги оценува санкциите на Јапонија врз националната безбедност и економијата на земјата и нагласи дека нема да ги остави „нелегитимните дејствија“ на Токио без одговор.

Агенцијата, исто така, го оспори тврдењето на Мацуно дека Русија користи „нуклеарна уцена“.

„Желбата да и се припише на Русија неочигледна намера за употреба на нуклеарно оружје во врска со настаните во Украина не е ништо повеќе од цинична, бескрупулозна шпекулација“, истакнуваат од руското Министерство за надворешни работи.

Претходно денеска Русија ги отфрли критиките на американскиот претседател Џо Бајден за планот на Москва за распоредување тактичко нуклеарно оружје во Белорусија, потсетувајќи дека Вашингтон со децении распоредува такво оружје во Европа.

Министерството за надворешни работи ја повика Јапонија да покаже слична „загриженост“ за распоредувањето оружје во Европа од страна на американските сили.