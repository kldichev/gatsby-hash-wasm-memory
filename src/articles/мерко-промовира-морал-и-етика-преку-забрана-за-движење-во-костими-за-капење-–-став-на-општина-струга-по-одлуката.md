---
title: Мерко промовира морал и етика преку забрана за движење во костими за
  капење – став на Општина Струга по одлуката
date: 2023-07-17T13:35:33.980Z
category: македонија
featured: true
featuredImage: ../img/op-struga-stav.jpg
author: Вардарски
---
<!--StartFragment-->

Забраната за движење по костими за капење низ центарот на Струга, односно од Чаршискиот мост до Градскиот пазар, била донесена заради морални и етички причини и почит кон бизнисот и граѓаните, **информира Општина Струга**.

Таквата одлука, како што посочија за МИА, произлегла од редовните средби со Комисијата за превенција пред туристичката сезона на која се дискутира за повеќе теми.

„На една од средбите, покрај редовните точки, беше дискутирано и за темата за носење костими за капење на јавни места. Темата беше начната како последица на повеќе пријави од страна на граѓани, кои ја изразуваат својата загриженост за движењето по чаршијата и продавниците во центарот на градот по костими за капење. Заради морални и етички причини и почит кон бизнисите и граѓаните, кои тука се движат со своите семејства преземавме мерки за предупредување при движењето по костими за капење“, **се вели во одговорот на општинската прес-служба за причините од кои произлегла одлуката**.

Од правен аспект, пак, според адвокатот и член на Советот на Општина Струга, Ален Деребан, немало основ за поставување на знаци, ниту за санкционирање.

„Советот носи годишни програми и во нив има предвидено на кои места како се уредува со сообраќаен знак. Во овој случај Советот нема донесено одлука за поставување на тие знаци. Нема ниту правна основа за нивно поставување, ниту пак за санкционирање при непочитување“, **вели Деребан во изјава за МИА**.

Општина Струга пред пет дена на официјалната фејсбук страница објави дека се забранува шетање во костими за капење низ централното градско подрачје и ги замоли гостите и туристите да ги почитуваат правилата на доброто однесување и на јавниот ред, со непокажување голотија на јавни места и простори.

<!--EndFragment-->