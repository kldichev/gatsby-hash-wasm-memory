---
title: "Песков: Позицијата на Путин по бунтот не е разнишана"
date: 2023-06-28T17:45:39.189Z
category: свет
featured: true
featuredImage: ../img/7-45-peskov-za-poz-put.jpg
author: Вардарски
---
Кремљ не се согласува со мислењето на „псевдоспецијалистите“ дека бунтот на платениците Вагнер ја разниша позицијата на претседателот Владимир Путин. Ова го објави агенцијата Ројтерс.

Според Кремљ, рускиот лидер, кој е на власт или како претседател или како премиер од 1999 година, постапил мудро за да избегне најлошото сценарио со тоа што оставил време за преговорите да постигнат договор за крај на бунтот.

Дмитриј Песков истакна дека бунтот покажа колку е консолидирано руското општество околу Путин. Според него, нивото на јавна консолидација околу претседателот е многу високо.

Портпаролот на Кремљ беше категоричен дека позицијата на Владимир Путин не е разнишана. Сега има многу преемотивна хистерија меѓу специјалисти, псевдоспецијалисти, политиколози и псевдополитичари, прецизира тој.

Песков нагласи дека нема информации каде се наоѓа Евгениј Пригожин, водачот на платеничката група Вагнер, кој го предводеше кусиот бунт во знак на протест поради лошото управување со воените операции во Украина.

Според условите на договорот со кој заврши бунтот, на Пригожин требаше да му биде дозволено да се пресели во Белорусија, а на неговите борци им беше дадена опција да потпишат договори со редовните вооружени сили на Русија или да се преселат во Белорусија со него.

Песков додаде дека договорот за ставање крај на бунтот се спроведува и дека Путин секогаш го одржувал зборот.