---
title: Белорусија приведе познат новинар
date: 2023-07-19T13:00:37.321Z
category: свет
featured: true
featuredImage: ../img/3-bel-priv-nov.jpg
author: Вардарски
---
Властите во Белорусија уапсија познат новинар кој работи со Радио Слободна Европа финансирано од САД, јавува Асошиејтед прес.

Ова е уште еден чекор во годините на репресија врз опозиционерите, независните новинари и активистите за човекови права.

Белоруското здружение на новинари извести дека 55-годишниот Игор Карни бил уапсен вчера во главниот град Минск. Неговиот стан бил претресен, а полицијата запленила телефони и компјутери, објаснила ќерката на Карни, Полина.

Надлежните не дадоа објаснување за апсењето и претресите. Сепак, Радио Слободна Европа е прогласена за екстремистичка организација во Белорусија, а соработката со неа или дистрибуирањето на нејзината содржина се казнува со затвор до седум години. Карни соработува со белоруските и руските служби на РСЕ од 2000 година, но не го користел своето име во последниве години.

Најстарата и најпозната група за човекови права во Белорусија, „Весна“, објави дека Карни се наоѓа во истражниот затвор во Акрестино, познат по тешките услови и тортурата на затворениците. „Весна“ тврди дека пристап до него немаат ниту адвокати, ниту членови на неговото семејство.

Новинарите и активистите во Белорусија се соочија со широка репресија по изборите во август 2020 година, на кои претседателот Александар Лукашенко го освои шестиот мандат. По гласањето, кое опозицијата и Западот го отфрлија како измама, Белорусија беше зафатена од масовни протести, некои привлекоа повеќе од 100.000 луѓе.

Властите одговорија со брутална репресија. Повеќе од 35.000 луѓе беа уапсени, илјадници беа претепани од полицијата додека беа во притвор, а десетици невладини организации и независни медиуми беа затворени.

Вкупно 36 новинари моментално се зад решетки во Белорусија.

Карни неколку пати бил приведен додека известувал за протестите. За разлика од многу негови колеги, тој остана во Белорусија и покрај репресијата.

„Во Белорусија продолжуваат апсењата, претресите, тортурата во притворните центри. Политичките затвореници се подложени на притисок, а независните новински производи се дефинирани како екстремисти“, предупреди Весна.