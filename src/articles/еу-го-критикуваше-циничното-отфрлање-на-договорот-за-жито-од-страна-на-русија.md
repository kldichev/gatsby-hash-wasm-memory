---
title: ЕУ го критикуваше циничното отфрлање на договорот за жито од страна на Русија
date: 2023-07-18T17:00:08.304Z
category: свет
featured: true
featuredImage: ../img/7-kritika-rus-eu.jpg
author: Вардарски
---
Силно го осудувам циничниот потег на Русија да стави крај на Црноморската иницијатива за жито и покрај напорите на ОН и Турција. Ова на Твитер го напиша претседателката на Европската комисија, Урсула фон дер Лајен, по повод претходно објавената одлука на Москва.

Таа нагласува дека ЕУ работи на обезбедување храна за ранливите луѓе ширум светот.

Фон дер Лајен увери дека коридорите на ЕУ за трансфер на украинската земјоделска стока ќе останат отворени.

За возврат, Германија ја повика Русија да се врати на договорот за жито, за кој Москва вели дека е „де факто завршен“, нагласувајќи дека е од клучно значење за безбедноста на храната, пренесува „Франс прес“.

„Продолжуваме да ја повикуваме Русија да дозволи дополнително продолжување на договорот за жито“, рече владината портпаролка Кристијане Хофман. Таа беше категорична дека „конфликтот не треба да се води врз грбот на најсиромашните на оваа планета“.

Турскиот претседател Реџеп Таип Ердоган изрази уверување дека неговиот руски колега Владимир Путин сака да го продолжи договорот.

Тој истакна дека ќе разговара со Путин за договорот за жито, вклучувајќи го и извозот на руски ѓубрива, кога двајцата лидери ќе разговараат лично за време на претстојниот состанок во август.

Иницијативата за црноморско жито, склучена меѓу Русија и Украина, со посредство на ОН и Турција во јули 2022 година, имаше за цел да спречи глобална прехранбена криза со тоа што ќе дозволи украинското жито, блокирано од руската инвазија, безбедно да се извезува преку пристаништата на Црното Море.

Тој беше продолжен неколку пати, а последното продолжување истекува денеска, 17 јули. Русија со месеци предупредува дека не се исполнети условите за ново продолжување на договорот за жито.

Москва долго време се жали дека остануваат пречки за нејзиниот извоз на жито и вештачки ѓубрива и покрај тоа што не е директно санкционирана од Западот, и постави низа барања за кои вели дека не се исполнети.