---
title: Шест загинати во самоубиствен напад врз полициска станица во Иран
date: 2023-07-09T15:30:57.714Z
category: свет
featured: true
featuredImage: ../img/5-30-shest-zaginati.jpg
author: Вардарски
---
Двајца полицајци и четворица напаѓачи се убиени во самоубиствен напад врз полициска станица во немирниот југоисток на Иран, јавува Ројтерс.

Нападот се случи во Захедан, главниот град на провинцијата Систан-Балучистан, каде што беа забележани некои од најкрвавите протести за време на бранот национални немири минатата година. Демонстрациите започнаа во септември по смртта на 22-годишната Курдка Махса Амини, која беше приведена од моралната полиција на земјата.

Државната телевизија соопшти дека „сите четворица терористи“ и двајца полицајци се убиени во нападот.

Систан-Балучистан, кој граничи со Пакистан и Авганистан, е една од најсиромашните ирански провинции и главна рута за шверц на дрога.

Групите за човекови права велат дека малцинството Балочи, кое се проценува на околу 2 милиони, било дискриминирано и репресирано со децении.

Неделни протести се одржуваат во Захедан по убиството на демонстрантите на 30 септември 2022 година, иако немирите стивнаа во повеќето други делови на земјата.

Според Амнести интернешнал, безбедносните сили убиле најмалку 66 лица за време на задушувањето на демонстрантите. Властите потоа го отпуштија полицискиот командант на Захедан и началникот на полициската станица.

Властите го обвинија почетокот на престрелката на 30 септември на т.н Армија на правдата - вооружена група Балочи за која велат дека дејствува од Пакистан.