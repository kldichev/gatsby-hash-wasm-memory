---
title: Ерменија е подготвена да го признае Нагорно Карабах како дел од Азербејџан
date: 2023-05-23T01:25:13.830Z
category: свет
featured: true
featuredImage: ../img/er-e-podgotvena.jpg
author: Вардарски
---
Ерменија е подготвена да ја признае енклавата Нагорно-Карабах како дел од Азербејџан доколку Баку ја гарантира безбедноста на своето етничко ерменско население. Ова го изјави ерменскиот премиер Никол Пашинјан, цитиран од Ројтерс.

Тој посочи дека владите во Баку и Степанакерт, главниот град на спорниот регион, треба да разговараат за правата и безбедноста на Ерменците во Нагорно-Карабах.

Ерменија и Азербејџан водат интензивни преговори за да се постигне мировен договор, увери Пашинјан.

Во посебна изјава, азербејџанскиот претседател Илхам Алиев рече дека потпишувањето на мировниот договор со Ерменија е „неизбежно“.

Баку се обидува да „вложи конструктивни напори“ за постигнување мировен договор кој ги почитува меѓународните норми и принципи, увери тој. Според него, преговорите со Ерменија треба да донесат „долгорочен мир на Кавказот“.

Вчера Ерменија по втор пат поднесе жалба до Меѓународниот суд на правдата во врска со поставувањето од Азербејџан во април на контролниот пункт во коридорот Лачине.

Ерменија и Азербејџан водеа две војни - во 2020 година и во 1990-тите - за азербејџанскиот регион Нагорно-Карабах, населен со Ерменци. Турција го поддржа Азербејџан во конфликтот.

Шестнеделната војна во 2020 година ги однесе животите на повеќе од 6.500 војници од двете страни и заврши со прекин на огнот со посредство на Русија.

Минатата година Баку и Ереван почнаа да работат на мировен договор со посредство на Европската унија и САД. Претставниците на двете земји одржаа повеќе средби во Брисел и Москва.

Според договорот постигнат со посредство на Москва, Ерменија отстапи делови од територијата што ја контролираше со децении, а Русија распореди околу 2.000 руски мировници за да го спроведе кревкото примирје.

По распадот на СССР во 1991 година, етничките ерменски сепаратисти во Нагорно-Карабах се отцепија од Азербејџан. Конфликтот што следеше однесе околу 30.000 животи.