---
title: Протестен марш на кочанските пензионери за линеарно покачување на пензиите
date: 2023-08-25T14:57:05.406Z
category: македонија
featured: true
featuredImage: ../img/prot-mars.jpg
author: Вардарски
---
<!--StartFragment-->

Пензионерите од кочанскиот Иницијативен одбор велат дека се револтирани од изјавите на надлежни за нивните пензии. Тие денеска повторно излегоа на протестен марш и побараа да се одвојат пари за повисоки пензии.

На протестниот собир потсетија на барањата за линеарно покачување од 3.500 денари на сите пензионери и минимална пензија од 18.000 до 20.000 денари, а потоа се упатија на протестен марш до Фондот за пензионерско и инвалидско осигурување. Според пораката што ја упатија, ќе продолжат со протестите за достоинствен живот.

– Масовното присуство на овој протест за правда и право на достоинствен живот е потврда дека сме доведени до дно на егзистенцијата, дека немаме друг избор освен да се бориме да го добиеме тоа што ни припаѓа, предолго чекавме и предолго молчевме, изјавија пензионерите.

Ова е втор протестен марш на Иницијативниот одбор на пензионери од Кочани, за кој потсетија дека не е политички мотивиран. Според најавите, пензионери од цела држава ќе го одржат вториот генерален протест на 20 септември кога се одбележува Денот на пензионерите.

<!--EndFragment-->