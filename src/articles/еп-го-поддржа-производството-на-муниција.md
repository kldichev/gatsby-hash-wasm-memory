---
title: ЕП го поддржа производството на муниција
date: 2023-05-10T16:31:42.843Z
category: свет
featured: true
featuredImage: ../img/ep-proizvodstvo-na-municija.png.webp
author: Вардарски
---
Со големо мнозинство, Европскиот парламент го поддржа покренувањето итна постапка по законскиот предлог за актот за поддршка на производството на муниција, пренесува БНР.

Одлуката беше усвоена со 518 гласа „за“, 59 „против“ и 31 „воздржани“.

Од бугарските европратеници, Сергеј Станишев, Елена Јончева и Петар Витанов од Прогресивната алијанса на социјалистите и демократите беа воздржани, а Атиџе Алиева-Вели од „Обнови ја Европа“ и Андреј Слабаков од европските конзервативци и реформисти не учествуваа во гласањето. Сите останати гласаа „за“, меѓу кои и Иво Христов и Цветелина Пенкова од БСП.

Актот има за цел да го зголеми снабдувањето со муниција и проектили за Украина, како и да обезбеди средства во износ од 500 милиони евра за да им помогне на земјите-членки да ги надополнат своите резерви и да го зголемат производството на муниција.

Европскиот парламент ќе назначи преговарачки тим и ќе гласа за актот на следната пленарна седница на крајот на месецот во Брисел. Европратениците потоа ќе започнат преговори со Советот на ЕУ за постигнување политички договор, за кој ќе гласаат на крајот на јули.

Потоа, канцеларијата на Иво Христов излезе со појаснување во врска со информацијата дека тој ја поддржува брзата постапка според актот за доставување муниција на Украина.

„Станува збор за техничка грешка при поднесувањето и одразувањето на мојот глас, кој побарав да се поправи. Не ја поддржувам процедурата за која станува збор“, нагласува тој.