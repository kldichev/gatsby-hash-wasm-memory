---
title: Според братот на Христо Узунов Илинденското востание е востание на
  македонските Бугари
date: 2023-04-23T17:59:28.662Z
category: македонија
featured: true
featuredImage: ../img/uznovkdslokdslkds.png.webp
author: Вардарски
---

<!--StartFragment-->

Ангел Узунов, брат на попознатиот македонски револуционер Христо Узунов, во статија објавена во весникот ,,Македонија” на 1 август 1927 година пишува дека Илинденското востание е востание на македонските Бугари.

Во прилог ви претставуваме дел од статијата преведена на македонски јазик, а најдолу можете да го видите и линкот кој води до целата статија во оригинал на бугарски јазик.

„Илинденското востание е голем настан, историски факт, чие огромно значење не може да го оспори никој, дури ни Србите и Грците кои денес го угнетуваат македонското население. Од кого е подготвено и спроведено ова востание, каков беше неговиот карактер, какви цели биле следени со него и сл.- сето тоа може да се дознае од официјалните архиви на Турската империја и од извештаите на странските дипломатски претставници во тоа време во Турција. Од овие незаинтересирани извори се утврдува по еден неспорен начин дека македонските Бугари, обединети под знамето на В.М.Р.О., го подготвија ова востание и ги дадоа сите крвави и материјални жртви во име на својата слобода и независност. Во овој подвиг за слободата на Македонија на страната на македонските Бугари беа исто така и нашите сонародници Ароманци, но Грците или стоеја со скрстени раце или им помагаа на угнетувачите, а за Србите не се спомнуваше, бидејќи во Македонија ги нема. Денеска, кога ја славиме годишнината од Илинденското востание, не можеме со особена индигнација да не се потсетиме на тврдењето на Србите и Грците дека ние, македонските Бугари, немавме национална свест, дека сме некаква безоблична словенска маса. И прашуваме: кој ја создаде илинденската епопеја? Во име на кои идеали се крена целото македонско население на Илинден 1903 г. со оружје во рака против една вековна империја? Каква беше таа волшебна сила, каков беше тој моќен дух што го фрли македонското население во крв и оган? Кои биле големите македонски синови кои го воделе овој бунт? Во име на што македонските херои умираа без страв? Во име на што до денес продолжува да се води истата тешка борба од истото население против самите Срби и Грци? — Зарем тоа не е високата национална свест на македонските Бугари? Зарем тоа не е дело на нескротливиот бугарски дух, кој се бори за слобода и човекови права не од 1903 година, туку од минатиот век? Илинден е најсилниот доказ за националната свест на македонските Бугари. Тој зборува за високите национални доблести на македонските Бугари, за нивната голема љубов кон слободата, за нивното самоодрекување и за нивната подготвеност да се жртвуваат пред олтарот на татковината. Илинден е првенствено дело на македонските Бугари, а од оваа гледна точка му припаѓа на целото бугарско племе, затоа што е само еден чин од голем број такви дела, една манифестација на бугарскиот дух, на бугарската националност, која неколку векови води страшна борба за своето постоење, за негово самоодржување и слобода. Илинден е симболот на нашата борба и најсилен доказ за нашата национална свест“.

![](../img/angel_uzunov_ilinden_i_natzionalnoto_syznanie_na_makedontzite_page-0001.jpg.webp)

![](../img/angel_uzunov_ilinden_i_natzionalnoto_syznanie_na_makedontzite_page-0002.jpg.webp)

![](../img/angel_uzunov_ilinden_i_natzionalnoto_syznanie_na_makedontzite_page-0003.jpg.webp)

![](../img/angel_uzunov_ilinden_i_natzionalnoto_syznanie_na_makedontzite_page-0004.jpg.webp)

<!--EndFragment-->
