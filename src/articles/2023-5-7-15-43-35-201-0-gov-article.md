---
title: 'Влада: Средба Ковачевски - Памер - 30 години партнерски односи и богата секторска соработка меѓу Северна Македонија и Австрија - 25 АВГУСТ 2023'
date: 2023-08-25T15:43:35.201Z
featuredImage: ../img/vlada-banner.jpg.webp
author: Филип Поповски
category: македонија
featured: true
---
Претседателот на Владата на Република Северна Македонија, Димитар Ковачевски, се сретна со новиот амбасадор на Република Австрија во земјава, Мартин Памер.
Премиерот Ковачевски посака добредојде и успешен мандат на амбасадорот Памер, нагласувајќи го очекувањето дека богатото дипломатско искуство на амбасадорот Памер и познавањето на регионот ќе придонесат за натамошно збогатување на одличните односи меѓу Северна Македонија и Австрија.
Заеднички е афирмирано силното и долгогодишно пријателство помеѓу двете земји, кои годинава одбележуваат 30 години од воспоставувањето на дипломатски односи. Посебно е нагласена успешната економска соработка, што ја докажува фактот дека Австрија е најголемиот странски инвеститор во нашата држава.

На состанокот е разговарано за билатералните односи, но и за актуелни прашања од значење за перспективите на Република Северна Македонија и од регионален контекст.
Истакната е поддршката на Австрија за напредокот на Северна Македонија во евроинтеграцискиот процес, како пример на функционална, мултиетничка и мултирелигиска држава во Европа, којашто придонесува и за стабилноста во регионот и во Европа.
Заеднички е констатирано дека сега е моментот да се продолжи напред, бидејќи македонските граѓани заслужуваат европски квалитет на живот и европска иднина.
 
