---
title: Не стивнуваат протестите во Израел против реформите во правосудството
date: 2023-06-05T05:00:47.678Z
category: свет
featured: true
featuredImage: ../img/7-protest-ne-stiv-izreal.jpg
author: Вардарски
---
Во саботата, десетици илјади демонстранти излегоа во Тел Авив и други израелски градови 22-ра недела по ред во знак на протест против контроверзниот план за реформа на судскиот систем на Израел, објави АФП.

Реформските предлози на владата ќе ги ограничат овластувањата на Врховниот суд и ќе им дадат на политичарите поголема моќ при изборот на судии.

Во март, премиерот Бенјамин Нетанјаху најави „пауза“ за да овозможи разговори за реформите кои беа заглавени во парламентот и ја поделија нацијата.

Израелските медиуми објавија дека речиси 100.000 луѓе се собрале во Тел Авив на саботниот протест. Полицијата не даде официјални податоци за бројот на демонстрантите.

Во петокот, неколку стотици Израелци протестираа пред приватната резиденција на Нетанјаху во Цезареја, северно од Тел Авив, при што полицијата ги опишува демонстрациите како неовластени. Уапсени се најмалку 17 лица.

„Ќе продолжиме да демонстрираме за да им покажеме дека дури и ако го прекинат планот за реформи, ние ќе останеме мобилизирани - тие нема да можат да носат закони во тајност“, рече стоматологот Илит Феин (55), на протестот во Тел Авив во саботата.

„За нас е важно да ја елиминираме можноста Израел да стане диктатура“, додаде Арнон Ошри, 66-годишен фармер.

Владата на Нетанјаху - коалиција меѓу неговата партија Ликуд и сојузниците од екстремната десница и ултраортодоксните Евреи - вели дека предложените промени се неопходни за да се врати рамнотежата меѓу овластувањата на законодавниот дом и судството.

Но, противниците на планот веруваат дека тој може да го отвори патот за поавторитарна влада.

„Оваа корумпирана влада е полна со ѓаволи кои ја деградираат нашата земја на ниво на земја од третиот свет“, рече Ошри.

„На еврејскиот народ му требаа 2.000 години да има држава, а ние не можеме да ја изгубиме од група фанатици.