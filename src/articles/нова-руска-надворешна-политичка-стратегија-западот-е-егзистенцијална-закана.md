---
title: "Нова руска надворешна политичка стратегија: Западот е егзистенцијална закана"
date: 2023-04-01T00:45:51.688Z
category: свет
featured: true
featuredImage: ../img/bbusa.png.webp
author: Вардарски
---

Русија во петокот усвои нова стратегија за надворешна политика која ги издвои САД и Западот како извор на „егзистенцијална закана“ за Москва.

– Пресвртите на меѓународната сцена“ ја принудуваат Русија да ги „прилагоди своите стратешки плански документи, особено концептот на надворешната политика на Руската Федерација, изјави претседателот Владимир Путин на состанокот на Советот за национална безбедност на Русија.

Според шефот на дипломатијата Сергеј Лавров, новиот документ ја нагласува „егзистенцијалната природа на заканите (...) создадени од дејствијата на непријателските земји“, квалификувајќи ги Соединетите држави како „главен двигател и водач на антируската линија “.

– Општо земено, политиката на Западот, чија цел е со сите средства да ја ослабне Русија, се карактеризира како хибридна војна од нов вид, рече Лавров.

Новата руска стратегија за надворешна политика се заснова на принципот дека „на антируските мерки на непријателските земји постојано ќе им се спротивставува, доколку е потребно и остро“, додаде тој.

Усвојувањето на оваа нова надворешнополитичка стратегија го потврдува длабокиот јаз меѓу Москва и западните земји што постои од почетокот на руската офанзива врз Украина.
