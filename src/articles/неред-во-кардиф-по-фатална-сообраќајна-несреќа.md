---
title: Неред во Кардиф по фатална сообраќајна несреќа
date: 2023-05-24T00:53:56.598Z
category: свет
featured: true
featuredImage: ../img/nered-po-srb.jpg
author: Вардарски
---
Неколку десетици млади ја нападнале полицијата со предмети и запалиле автомобили и корпи за отпадоци во Кардиф, главниот град на Велс, за време на немирите што избија откако двајца тинејџери загинаа во сообраќајна несреќа, јавува Асошиетед прес.

Полицијата соопшти дека дошло до „вознемирување од големи размери“ откако полицајците биле повикани на местото на несреќата во областа Ели во главниот град на Велс во понеделникот вечерта.

„Нашите мисли се пред сè со семејствата на двете момчиња кои загинаа по судирот во Ели, и со оние кои беа погодени од немирите што следеа“, рече помошник началникот на полицијата во Јужен Велс, Марк Тревис.

„Ова се сцени што не очекуваме да ги видиме во нашите заедници, особено во тесно поврзана заедница како Ели.

Снимките емитувани во живо на Јутјуб покажаа десетици луѓе, од кои многумина носеа качулки или скијачки маски, додека другите фрлаа предмети и пукаа со огномети врз полицијата која го блокираше едниот крај од улицата.

Нешто пред полноќ бил запален автомобил, а подоцна бил превртен и запален втор автомобил.

Хаосот продолжи во раните утрински часови во вторникот и органите на редот ја опколија полициската станица Ели по сугестиите дека можеби е нападната.

Полицијата соопшти дека се уапсени без да наведат детали. Повредени се десетина полицајци, но ниту еден потешко.

Насилството започна по фатална несреќа во која учествуваа „двајца тинејџери на теренски велосипед или скутер“. „Лажни гласини“ ја зафатија областа дека инцидентот настанал по полициска потера.

Полицијата прецизира дека несреќата „веќе се случила кога пристигнале полицајците“.

Локален жител рече дека тензиите во областа се зголемиле кога полицијата не им објаснила на локалното население што се случило.

„Немаше обид да се комуницира со толпата и тие не покажаа ништо освен презир кон заедницата и се однесуваа како да не заслужуваме да знаеме што се случило на нашиот сопствен праг“, рече тој.