---
title: Шефот на ОН е во ненајавена посета на Сомалија
date: 2023-04-12T01:10:11.755Z
category: свет
featured: true
featuredImage: ../img/obnanckji.png.webp
author: Вардарски
---

Генералниот секретар на ОН Антонио Гутереш е во кратка, ненајавена посета на Сомалија - земја обележана со продолжени вооружени конфликти и климатски катастрофи, пренесува „Франс прес“.

Денеска тој пристигна во главниот град Могадишу каде што беше пречекан од сомалискиот министер за надворешни работи Абшир Омар Хурус и други високи претставници.

Сомалија ги засили безбедносните мерки во Могадишу за посетата на Гутереш, при што повеќето патишта се затворени, а јавниот превоз е ограничен.

Посетата на ОН доаѓа во време кога земјата е зафатена од катастрофална суша што доведе многумина на работ на глад. Владата, исто така, се бори да го задуши крвавиот исламистички бунт.

Обединетите нации апелираа за хуманитарна помош од 2,6 милијарди долари за проблематичната земја на Рогот на Африка, но досега се собрани само 13 отсто од потребната сума.

Петте последователни сезони без дожд во делови од Сомалија, како и во Кенија и Етиопија, доведоа до најтешката суша во последните четири децении, уништувајќи го добитокот и посевите и принудувајќи најмалку 1,7 милиони луѓе да ги напуштат своите домови во потрага по средства за живот и вода.

Иако Сомалија сè уште не е зафатена од глад, ОН предупредија дека околу половина од населението на земјата ќе има потреба од хуманитарна помош оваа година бидејќи 8,3 милиони луѓе се погодени од суша.

„Кризата е далеку од завршена - потребите остануваат големи и итни“, рече постојаниот координатор на ОН за Сомалија Адам Абделмула во Женева минатата недела. Тој предупреди дека некои од најпогодените области и понатаму се соочуваат со ризик од глад.
