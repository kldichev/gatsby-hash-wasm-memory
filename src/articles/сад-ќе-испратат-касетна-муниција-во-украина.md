---
title: САД ќе испратат касетна муниција во Украина
date: 2023-07-08T09:00:34.788Z
category: свет
featured: true
featuredImage: ../img/10-kas-mun-ukr.jpg
author: Вардарски
---
САД ќе испратат касетна муниција во Украина како дел од новиот пакет воена помош. Ова во петокот го потврди советникот за национална безбедност Џејк Саливан, пренесува CNN.

„Нема да стојам овде и да кажам дека е лесно, им рече Саливан на новинарите. „Тешка одлука. Тоа е одлука што ја одложувавме. Тоа е одлука која бара сериозно разгледување на потенцијалната штета за цивилите. Претседателот Бајден на крајот одлучи, во консултација со сојузниците и партнерите и во консултација со членовите на Конгресот, да продолжи со оваа стратегија“.

Претседателот Џо Бајден го одобри трансферот на муниција оваа недела, изјавија официјални лица за Си-Ен-Ен.

Муницијата ќе биде компатибилна со хаубици од 155 мм испорачани од САД, клучен дел од артилерија што и овозможи на Украина да ја врати територијата во текот на изминатата година.

Потсетуваме дека на почетокот на неделата, генералниот секретар на Алијансата, Јенс Столтенберг, изјави дека НАТО „нема став“ за касетната муниција, бидејќи некои сојузници ја забранија нивната употреба, додека други не.

Тој нагласи дека во овој случај тоа ќе биде одлука на поединечните влади, а не на НАТО во целина.

Сепак, Столтенберг истакна: „Се соочуваме со брутална војна и не смееме да заборавиме дека оваа бруталност има последици, секој ден гледаме жртви и касетна муниција се користи од двете страни. Русија користи касетна муниција за да нападне друга земја. Украина користи касетна муниција муниција да се брани“.

Советникот на украинскиот претседател, Михаило Подолиак, рече дека Украина ќе ја поздрави таквата испорака бидејќи муницијата ќе има „исклучително психо-емоционално влијание“ врз руските сили.

Од своја страна, Германија соопшти дека ќе продолжи да се придржува до Конвенцијата за касетна муниција и ќе се воздржи од нејзино снабдување на Украина.

Рускиот амбасадор во Белорусија, Борис Гризлов, рече дека одлуката на САД е „потег на очај“.

„Како дел од континуираната помош за режимот во Киев, Вашингтон ја разгледува можноста за испраќање касетна муниција во Украина. За тоа се зборува уште од пролетта“, изјави Гризлов за руската државна новинска агенција ТАСС во петокот.

„Сега „јастребите“ на Запад сфатија дека така рекламираната контраофанзива на украинските вооружени сили не оди според планот, па по секоја цена се обидуваат да и дадат барем некаков поттик. Всушност, ова е потег на очај“, рече Гризлов.

Хјуман рајтс воч ги повика Русија и Украина да престанат да користат касетна муниција и ги повика САД да не ги снабдуваат. Групата за човекови права соопшти дека и руските и украинските сили го користеле оружјето што убило украински цивили.

Муницијата, забранета од повеќе од 120 земји, обично ослободува голем број помали експлозиви кои можат неселективно да убиваат на широк простор.