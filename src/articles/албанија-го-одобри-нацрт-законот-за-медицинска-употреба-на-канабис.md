---
title: Албанија го одобри нацрт-законот за медицинска употреба на канабис
date: 2023-07-22T07:00:47.586Z
category: свет
featured: true
featuredImage: ../img/9-alb-kanabis.jpg
author: Вардарски
---
Парламентот на Албанија го одобри предлог-законот за употреба на канабис за медицински и индустриски цели, пренесува „БТА“, повикувајќи се на албански медиуми.

Предлог-законот дефинира и низа критериуми за добивање дозвола за одгледување на растението. Се одредуваат санкции и за евентуални прекршувања.

Еден од критериумите е компанијата да има тригодишно искуство во одгледување, производство, преработка и транспорт на канабис. Нема официјална албанска компанија која го исполнува овој услов.

Според економските експерти, овој услов би овозможил само странски претприемачи и компании да добијат лиценца.

Претходно овој месец, поранешниот албански претседател и водач на опозициската Партија на слободата Илир Мета рече дека законот значи „де факто легализација на трговијата со дрога“ во Албанија.

Лиценцата треба да се доделува на компании за период од 15 години. Сите заинтересирани страни мора да добијат одобрение од албанската влада. Максималната површина што може да се засади со канабис низ државата е вкупно 200 хектари.

Министерката за здравство Огерта Манастирлиу во јуни рече дека целта на овој предлог-закон е да се регулира и обезбеди контрола и следење на процесот на одгледување, производство, преработка и извоз на канабис.

Според неа, неопходно е да се создаде национална агенција за контрола на канабисот под албанското Министерство за здравство.

Треба да соработува со албанската полиција и со неколку други структури во министерствата за здравство, за земјоделство и за внатрешни работи. Агенцијата за контрола на канабис, исто така, ќе може да наметне санкции за прекршување на условите или утврдената правна рамка.