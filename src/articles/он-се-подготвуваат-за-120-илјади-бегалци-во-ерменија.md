---
title: ОН се подготвуваат за 120 илјади бегалци во Ерменија
date: 2023-10-01T08:30:30.605Z
category: свет
featured: true
featuredImage: ../img/10-30-begalci-ermenija.jpg
author: Вардарски
---
Повеќе од 88.000 луѓе преминале во Ерменија од Нагорно-Карабах досега, а вкупниот број на пристигнати може да се зголеми на 120.000, изјави претставник на Високиот комесаријат за бегалци на Обединетите нации (УНХЦР), цитиран од Ројтерс.

„Подготвени сме да се справиме со до 120.000 луѓе. Многу е тешко да се предвиди колку ќе дојдат во оваа фаза“, рече Кавита Белани, претставник на УНХЦР во Ерменија, на брифингот како одговор на прашањето за бројот на бегалците.

Таа рече дека ерменската влада се соочува со предизвици да ги задоволи потребите на толку многу луѓе, опишувајќи сцени од огромни толпи исцрпени и исплашени луѓе во центрите за регистрација.

Претседателот на Азербејџан Илхам Алиев вети дека ќе ја обезбеди безбедноста на Ерменците во Карабах, но рече дека неговата „железна тупаница“ ја предаде идејата за независност на регионот во историјата.

Азербејџан има намера да дозволи група експерти на ОН да го посетат регионот Карабах „во рок од неколку дена“, соопшти во петокот канцеларијата на претседателскиот советник.

Соединетите Држави и другите земји го повикаа Баку да дозволи меѓународни набљудувачи да влезат во Карабах поради загриженоста за можни прекршувања на човековите права. Ерменија го обвини Азербејџан за етничко чистење во Карабах, нешто што Баку силно го негира.

Алиев му рекол на американскиот државен секретар Ентони Блинкен во телефонски разговор во вторникот дека неговите сили нападнале само „воени инсталации... за време на антитерористичките мерки, кои траеја помалку од 24 часа, а немало повредени цивили“. Ова го соопштија од кабинетот на претседателот на Азербејџан.

Потсетуваме дека претходно овој месец тензиите меѓу Ерменија и Азербејџан ескалираа и Баку започна воена офанзива во Нагорно-Карабах. Ерменските сепаратисти го положија оружјето и седнаа на преговарачка маса.