---
title: Габонската хунта го ослободува соборениот претседател Бонго од домашен притвор
date: 2023-09-08T10:45:19.154Z
category: свет
featured: true
featuredImage: ../img/12-45-garbonska-hunta.jpg
author: Вардарски
---
Воената влада на Габон го ослободи од домашен притвор претседателот Али Бонго, една недела откако го собори со бескрвен државен удар, пренесува France24.

Соборениот претседател е слободен да побара лекарска помош во странство доколку сака, изјави портпаролот на хунтата на државната телевизија во главниот град Либревил во средата. Неговото ослободување доаѓа два дена откако лидерот на пучот, генерал Брис Олигуи Нгуема, положи заклетва како привремен претседател.

Бонго, кој е на власт 14 години, е во домашен притвор од воениот удар на 30 август, извршен без крвопролевање помалку од еден час откако неговата партија го објави неговиот реизбор на гласањето кое пучистите го опишаа како измама.

„Тој има слобода на движење... и може да патува во странство ако сака“, рече генералот Брис Олигуи Нгуема во изјавата прочитана на државната телевизија.

„Со оглед на неговата здравствена состојба, поранешниот претседател на републиката, Али Бонго Ондимба, има слобода на движење. Тој може да патува во странство доколку сака да ги направи медицинските прегледи“, рече полковникот Улрих Манфумби Манфумби, читајќи го соопштението за печатот потпишано од Олигуи. кој во понеделникот положи заклетва како привремен претседател.

Бонго доживеа тежок мозочен удар во октомври 2018 година, поради што беше физички инвалид, со особено тешкотии при движењето на десната нога и рака.