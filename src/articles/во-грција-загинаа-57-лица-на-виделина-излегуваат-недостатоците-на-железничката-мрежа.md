---
title: "Во Грција загинаа 57 лица: На виделина излегуваат недостатоците на
  железничката мрежа"
date: 2023-03-03T00:16:55.355Z
category: свет
featured: true
featuredImage: ../img/problemianvidelina.png.webp
author: Вардарски
---

Два дена по фаталниот судир на два воза во Грција во кој загинаа најмалку 57 лица, во четвртокот на виделина се појавија големи пропусти и застареност на железничката мрежа, а синдикатите издадоа повеќе предупредувања уште пред несреќата.
Претставниците на синдикатот пред точно три недели предупредија на тешката состојба во железничкиот сообраќај. „Кога ќе се случи несреќа, одговорните ќе пролеат крокодилски солзи“, предупредија тие, критикувајќи го „големиот недостаток на персонал“.

Истовремено, тие предупредија на „недостиг на безбедносни мерки на работното место во однос на безбедноста на работата и сообраќајот на возовите“.

Полицијата соопшти дека во вторник навечер во верижен судар на два воза во Грција загинале најмалку 57 лица, додека најмалку 56 лица се сметаат за исчезнати.

- 57 лица загинаа, изјави во четвртокот вечерта полицискиот портпарол Константин Димоглиду и додаде дека „можно е некои да биле во возот без нивните семејства да ги прогласат за исчезнати“.

По несреќата, експертите и медиумите го критикуваа „недостигот на електронски системи“ и недостигот на персонал, додека началникот на станицата, осомничен за несреќата, пред судот призна дека направил грешка.

Медиумите, вклучително и јавната телевизија ЕРТ, го потенцираа неговото немање искуство бидејќи, според нивните информации, тој на оваа функција бил именуван пред само 40 дена, а претходно работел во Министерството за образование. Пред да започне со новото работно место завршил тримесечен курс.

Самата влада во четвртокот призна дека железничкиот сектор е „хронично болен“.

Владата призна „задоцнување“ во модернизацијата на железницата во Грција, каде граѓаните претпочитаат да патуваат со автобус, автомобил и брод.

„Секој кој раководеше со модернизацијата на мрежата мора да преземе одговорност“, изјави експертот Константинос Хасиотис за АФП.

Весникот „Та неа“ во средата пишува дека Европската комисија пред околу две недели ја пријавила Грција до Европскиот суд на правдата (ЕСП) поради неисполнување на обврските што произлегуваат од директивата за железничка инфраструктура. Железничкиот синдикат постојано ја критикуваше застарената безбедносна инфраструктура.

- До 2010 година се вршеше модернизација на сигнализацијата на железничката мрежа, но за време на финансиската криза безбедносните системи почнаа да пропаѓаат, изјави Панатиотис Терезакис, советник во управата на грчката железница.
