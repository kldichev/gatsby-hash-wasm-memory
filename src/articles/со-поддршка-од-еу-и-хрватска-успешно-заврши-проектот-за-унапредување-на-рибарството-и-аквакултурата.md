---
title: Со поддршка од ЕУ и Хрватска успешно заврши проектот за унапредување на
  рибарството и аквакултурата
date: 2023-03-02T15:56:45.413Z
category: македонија
featured: true
featuredImage: ../img/ribarstvo-agrikultura.jpg.webp
author: Гоце Кически
---

Во рамките на Твининг лајт проектот „Усогласување на законодавството и имплементација на правото на ЕУ во областа на рибарството и аквакултурата во Република Северна Македонија“ вчера се одржа завршен настан.

Проектот е финансиран со средства од Европската Унија и имплементиран во соработка помеѓу Министерството за земјоделство на Република Хрватска – Управа за рибарство и Министерството за земјоделство, шумарство и водостопанство на Република Северна Македонија како главен корисник на проектот. Вредноста на проектот е во износ од 250.000,00 евра и започна со имплементација на 09 мај 2022 година, со времетраење од 10 месеци.

Целта на проектот беше зајакнување на капацитетите на Министерството за земјоделство, шумарство и водостопанство и на останатите засегнати институции во поглед на усогласување на правната рамка во делот на пазарното уредување и структурните активности во рибарството и аквакултурата со правото на ЕУ.

Во рамките на проектот изготвен е нов Закон за Финансиска поддршка во рибарството и аквакултурата и 7 правилници кои произлегуваат од истиот, како и други подзаконски акти. Сите се усогласени со европските ругулативи што беше и целта на проектот.

„Вредноста на проектот изнесува 250.000,00 евра, но вистинската вредност на проектот е многу поголема. Она што сакам да го нагласам е дека, придобивките на проектот се значајни не само за МЗШВ, туку и за целата држава, бидејќи со резултатите на проектот, одиме чекор понапред во усогласувањето на нашето законодавство со законодавството на ЕУ за Поглавје 13-Рибарство, а со тоа и чекор понапред кон нашата стратешка цел – членство во Европската Унија“ изјави министерот Николовски.

Дополнително, преку соработката и активностите во текот на проектот, се подобрија административните капацитети и инспекциските служби се стекнаа со вештини кои во иднина ќе им овозможат подобро да се соочат со предизвиците и поуспешно да ги извршуваат своите работни задачи.

Претставникот на Делегацијата на ЕУ во Македонија Штефен Худолин, истакна дека е задоволен од постигнатите резултати и посочи дека поддршката на ЕУ продолжува и понатаму за уште многу други проекти и активности на министерството.

Абасадорката на Република Хрватска, Н.Е г-ѓа Нивес Тигањ, истакна дека нашите држави имаат одлична билатерална соработка и дека ваквите проекти придонесуваат за уште поголеми заеднички успеси.

Министерот Николовски упати благодарност до Европската Делегација и Република Хрватска, како и до целиот тим кој беше вклучен во реализацијата на проектот со што се постигна усогласување на законодавтсвото во делот на пазарната политика и структурните активности за рибарството и аквакултурата во Република Северна Македонија, со регулативите на Европската Унија.
