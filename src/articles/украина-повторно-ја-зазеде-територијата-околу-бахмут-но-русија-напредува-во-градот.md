---
title: Украина повторно ја зазеде територијата околу Бахмут, но Русија напредува
  во градот
date: 2023-05-16T23:16:56.561Z
category: свет
featured: true
featuredImage: ../img/ukr-prezede-ter-okolu-bgahmut.jpg
author: Вардарски
---
Украинските трупи постигнаа придобивки околу Бахмут во последните денови, но руските сили постигнаа благ напредок во самиот град во источна Украина. Ова го изјави украинската заменик министерка за одбрана Хана Маљар, цитирана од Ројтерс.

Таа истакна дека во изминатите неколку дена украинската армија повторно освоила околу 20 квадратни километри од руските сили околу Бахмут, каде што со месеци се водат жестоки борби.

Претходно Маљар појасни дека украинското напредување околу Бахмут не е дел од пошироката контраофанзива планирана од Киев и нагласи дека тамошните настани „не треба да се вадат од контекст“.

„Во рок од неколку дена, нашите војници ослободија околу 20 квадратни километри од непријателот во северните и јужните предградија на Бахмут. Во исто време, непријателот напредуваше во самиот Бахмут, целосно уништувајќи го градот со артилерија“, напиша таа во Телеграм.

Малјар повтори дека Русија испраќа нови падобранци и додаде: „Тешките борби продолжуваат со различни резултати“.

Минатата недела, украинската армија соопшти дека почнала да ги потиснува руските сили околу Бахмут по неколкумесечни тешки борби, а Москва призна дека нејзините сили се повлекле северно од градот.

Вчера Украина официјално ги објави првите успеси во близина на градот.

Москва го смета Бахмут, град со околу 70.000 жители пред избувнувањето на војната пред речиси 15 месеци, како отскочна штица за преземање на остатокот од источен Донбас.