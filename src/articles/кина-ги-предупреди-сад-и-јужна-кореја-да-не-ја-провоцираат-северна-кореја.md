---
title: Кина ги предупреди САД и Јужна Кореја да не ја провоцираат Северна Кореја
date: 2023-04-27T21:36:21.883Z
category: свет
featured: true
featuredImage: ../img/mnvxcmn1121.png.webp
author: Вардарски
---

Кина ги предупреди Јужна Кореја и САД да не „провоцираат конфронтација“ со Пјонгјанг, пренесува „Франс прес“.

Таа го изрази својот став откако американскиот и јужнокорејскиот претседател предупредија дека Северна Кореја ќе се соочи со „крајот“ на нејзиниот режим доколку го искористи својот нуклеарен арсенал.

„Сите земји треба да се соочат со проблемите на Корејскиот полуостров и да играат конструктивна улога во промовирањето на мирното решавање на проблемот“, нагласи портпаролката на кинеското Министерство за надворешни работи, Мао Нинг.

Таа повика „да не се поттикнува намерно тензија, да не се предизвикува конфронтација и да не се упатуваат закани“.

На самитот во Вашингтон со неговиот јужнокорејски колега Јун Сук-Јол, претседателот Џо Бајден предупреди дека нуклеарниот напад на Северна Кореја против Соединетите Држави или нејзините сојузници е неприфатлив и ќе доведе до крај на секој режим што ќе преземе таква акција.

Двајцата лидери се согласија значително да ја зголемат одбранбената соработка и ветија дека „брзо ќе реагираат“ во случај на нуклеарен напад од Северна Кореја.

Јужнокорејскиот претседател Јун Сук-Јол изјави дека мирот на полуостровот ќе се постигне со сила и дека американското нуклеарно оружје ќе се приклучи во контранападот доколку Пјонгјанг го искористи својот нуклеарен арсенал.

Сепак, Пекинг ја осуди оваа одлука, нагласувајќи дека Вашингтон „ја игнорира регионалната безбедност и упорно го користи прашањето на полуостровот за да создаде тензии“.

Она што го прават САД е предизвикување конфронтација меѓу земјите, поткопување на режимот за неширење на нуклеарното оружје и стратешките интереси на другите земји, категорично рече Мао.
