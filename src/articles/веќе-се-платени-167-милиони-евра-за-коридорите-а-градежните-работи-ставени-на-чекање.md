---
title: Веќе се платени 167 милиони евра за коридорите, а градежните работи
  ставени на чекање
date: 2023-07-19T17:37:42.075Z
category: македонија
featured: true
featuredImage: ../img/vek-se-plateni.jpg
author: Вардарски
---
<!--StartFragment-->

Државата досега платила околу 167 милиони евра, а багерите сѐ уште не удриле по земјата и градежните работи чекаат на „зелено светло“. Од Јавното претпријатие за државни патишта информираат дека станува збор за пари префрлени за мобилизација и авансно плаќање за коридорите. Во моментов се работи на геомеханичко испитување на делниците.

„Ние продолжуваме со плаќањето кон „Бехтел и Енка“ според договорот којшто го имаме потпишано и според финансиската програма одобрена од Владата. Досега се исплатени околу 167 милиони евра. Во моментов се вршат геомеханичките испитувања на делниците Прилеп-Битола, Тетово-Гостивар и Гостивар-Кичево. Истовремено, се подготвуваат и елаборатите за експропријација“, **изјави Ејуп Рустеми, директор на Јавното претпријатие за државни патишта.**

Договорот со „Бехтел и Енка“ беше потпишан на 8 март годинава. Проектот за изградба на коридорите 8 и 10Д тежи 1,3 милијарди евра и опфаќа изградба на вкупно 110 километри автопат. Рокот за изградба е до 2027 година. Од „Државни патишта“ велат дека најдоцна до утре ќе бидат одобрени сите проектанти за трасите и патните коридори.

„Сите наши капацитети коишто ги имаме во Македонија коишто проектираат ќе бидат ангажирани. Најверојатно следната недела ќе продолжиме и со доставување на барање до Министерството за транспорт и врски за патните коридори и истовремено ќе почне одобрувањето на патните коридори, експропријацијата, а потоа и со градежните работи“, **додава Рустеми.** 

Претходно во јавноста излезе информацијата дека поранешниот министер за правда, Михајло Маневски на 30 мај поднел кривична пријава против премиерот и повеќе министри и функционери поврзани со потпишувањето на договорот со „Бехтел и Енка“. Ги пријавил за делото „злоупотреба на службена положба и овластувања“. Од обвинителството потврдија дека пријавата е примена во скопското обвинителство и веднаш е распределена на јавен обвинител.

<!--EndFragment-->