---
title: Груби со понуда до ВМРО-ДПМНЕ – „Се откажуваме од прв премиер Албанец,
  гласајте за уставни измени“
date: 2023-08-27T03:39:04.353Z
category: македонија
featured: true
featuredImage: ../img/grubi.jpg
author: Вардарски
---
<!--StartFragment-->

Поднесовме оставки, подготвени сме да се откажеме и од прв премиер Албанец, само да ги изгласаме Уставните измени и да ја видиме нашата држава зачленета во ЕУ. Оваа порака ја испрати првиот вицепремиер Артан Груби до ВМРО-ДПМНЕ. Вели дека на средбата со Ескобар разговарале за консензуално гласање на уставните измени во Собранието. Додава, дека имале контакти со ВМРО-ДПМНЕ и ги убедуваат да го сменат мислењето.

**„Ако сакаат можеме истиот ден да изгласаме распуштање на Собрание и да одиме на превдремени избори, уште на денот кога ќе гласаме за уставните измени. Исто така подготвени сме сите да дадеме оставки и дадовме, ги поднесовме до премиерот, исто да се откажеме и од прв премиер Албанец на Владата на Република Македонија, само да ја видиме нашата држава зачленета во ЕУ“, вели Артан Груби.**

Меѓутоа, лидерот на ВМРО-ДПМНЕ уште еднаш повтори дека нема да гласаат за уставните измени под вакви услови, додавајќи дека ако не на предвремени, тогаш на редовните ќе ја срушат оваа власт.

**„Не постои ниту една сврзна точка која што на нив би им била оправдување да останат ден повеќе таму каде што се. Секако оваа пролет ќе имаме редовни парламентарни избори, нашата цел е колку поскоро имаме предвремени избори, односно неколку месеци порано, толку повеќе да дојде влада со народен легитимитет, оваа влада без народен легитимитет, и политички кредибилитет еднаков на нула, не може да испорача реформи, не може да ја придвижи Македонија на патот кон Европа“, порача Христијан Мицкоски.**

Но, Груби вели дека единствената дебата која се води по поднесувањето на амандманите за промена на уставот се предвремени избори, а не дали е добра или лоша содржината на амандманите.

**„Гледаме дека по усвојувањето на техничките амандмани на Уставот од Владата и поднесувањето во Собранието, воопшто нема никаква дебата по однос на соддржината на тие амандмани во општеството. Ниту од академската заедница, ниту од НВО, ниту од медиумите, ниту од политичките партии. Туку дебатата се води единствено по однос на политички прашања, дали да се има предвремени избори, дали да има ваква или таква влада“, вели Артан Груби.**

Груби верува дека ВМРО-ДПМНЕ ќе смогне сили, дека има демократски капацитет, со оглед на тоа дека е европски ориентирана и како што вели ќе се построи заедно со Вашингтон и Брисел и ќе гласа за уставни измени.

<!--EndFragment-->