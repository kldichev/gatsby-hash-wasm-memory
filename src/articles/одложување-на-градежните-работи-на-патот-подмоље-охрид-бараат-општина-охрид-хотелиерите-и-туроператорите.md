---
title: Одложување на градежните работи на патот Подмоље-Охрид, бараат Општина
  Охрид, хотелиерите и туроператорите
date: 2023-06-13T09:30:06.333Z
category: македонија
featured: true
featuredImage: ../img/11-30-prek-na-sob.jpg
author: Вардарски
---
<!--StartFragment-->

### Со затворањето на патот за влез во Охрид, според градоначалникот Пецаков, не се прекинува само делот Подмоље-Охрид, туку и двата булевари „Туристичка“ и „Железничка“, што, како што вели, ќе го зголеми метежот во сообраќајот и ќе го отежни движењето на приоритетните возила. Хотелиерите и туроператорите, пак, велат оти затворањето на оваа делница ќе создаде многу проблеми во туризмот

Одложување на градежните активности на патот Подмоље-Охрид до завршување на туристичката сезона, односно до средината на септември, бараат Општина Охрид, претставници на хотелиерите, туристичките оператори и агенции. Тие одржаа состанок на кој посочија оти затворањето на оваа делница ќе биде погубна за туризмот.

<!--EndFragment-->

<!--StartFragment-->

Сите учесници на состанокот, кој беше инициран од охрискиот градоначалник Кирил Пецаков, освен началникот на СВР Охрид, го потпишаа барањето кое ќе биде испратено до Министерството за транспорт и врски и до Владата.

> „До ова барање се дојде имајќи предвид дека не станува збор за последни километри за изградба од автопатската делница, па така градежните активности може да се насочат на друга точка, а од септември да продолжат на оваа“,
>
> изјави градоначалникот на Охрид, Кирил Пецаков.

Со затворањето на патот за влез во Охрид, според Пецаков, не се прекинува само делот Подмоље-Охрид, туку и двата булевари „Туристичка“ и „Железничка“, што, како што вели, ќе го зголеми метежот во сообраќајот и ќе го отежни движењето на возилата на брза помош, полиција, пожарна, како и на оние што имаат потреба од итни здравствени услуги во Охрид и Струга.

Хотелиерите и туроператорите, пак, велат оти затворањето на оваа делница дополнително ќе влијае врз туристичките аранжмани и ќе создаде многу проблеми во туризмот.

<!--EndFragment-->