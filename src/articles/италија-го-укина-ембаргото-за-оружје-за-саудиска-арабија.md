---
title: Италија го укина ембаргото за оружје за Саудиска Арабија
date: 2023-06-02T15:00:20.635Z
category: свет
featured: true
featuredImage: ../img/5-italija-embargo-arab.jpg
author: Вардарски
---
Италија го укина ембаргото за продажба на оружје на Саудиска Арабија, пишува Ројтерс.

Извозот на воена опрема во арапската земја беше ограничен во 2019 и 2020 година за да се спречи нивна употреба во конфликтот во Јемен.

Сепак, ембаргото повеќе не е неопходно „со оглед на променетата ситуација“ на теренот, рече италијанската влада, пофалувајќи ги неодамнешните напори на Саудиска Арабија за мирно посредување.

Јемен е зафатен од конфликт откако бунтовниците Хути поврзани со Иран ја соборија владата во главниот град Сана кон крајот на 2014 година. Една година подоцна, воената коалиција предводена од Саудиска Арабија интервенираше во конфликтот за да се обиде да ја врати претходната влада.

Мировните иницијативи добија замав откако Ријад и Техеран во март се договорија да ги обноват дипломатските односи, прекинати во 2016 година.

Италија рече дека нејзината одлука за Саудиска Арабија е „во согласност“ со укинувањето на уште едно ембарго за оружје во април, наметнато на Обединетите Арапски Емирати, исто така, поради војната во Јемен.