---
title: "Зеленски: Украина не треба да избрзува со контраофанзива"
date: 2023-05-12T00:21:20.875Z
category: свет
featured: true
featuredImage: ../img/zelenski-ne-izbrzuvame-ata.jpg
author: Вардарски
---
На Украина и треба повеќе време за да ја започне својата долгоочекувана контраофанзива против Русија, бидејќи на војската сè уште и е потребна ветената помош од Западот. Ова го изјави шефот на украинската држава Володимир Зеленски, цитиран од Би-Би-Си.

Очекуваниот напад може да биде одлучувачки во војната, прецртувајќи ги линиите на фронтот кои останаа непроменети со месеци. Тоа ќе биде клучен тест за Украина, која сака да докаже дека помошта што ја добива може да се претвори во големи придобивки на бојното поле.

Со тоа што го имаме можеме да одиме напред и да бидеме успешни, смета Зеленски. Но, ќе изгубиме многу луѓе. Ова е неприфатливо. Мора да почекаме, ни треба уште малку време, додаде украинскиот претседател.

Претседателот ги опиша борбените бригади, од кои некои се обучени од земјите на НАТО, како подготвени, но прецизираше дека на армијата и требаат некои работи, вклучително и оклопни возила, кои пристигнуваат во групи.

Кога и каде ќе се случи украинскиот напад е тајна. Руските сили ја зајакнаа својата одбрана долж линијата на фронтот долга 1.450 километри што се протега од источните региони Луганск и Доњецк до Запорожје и Керсон на југ. Во последните недели, украинските власти се обидоа да ги намалат очекувањата за пробив.

Зеленски изрази уверување дека војската на Украина може да напредува, предупредувајќи на ризиците од замрзнат конфликт на кој рече дека Русија смета. За Киев, секој исход кој се смета за разочарувачки за Запад може да значи намалување на воената поддршка и притисок за преговори со Русија.

Со речиси една петтина од земјата под руска контрола, а претседателот Владимир Путин објави анексија на четири региони кои неговите сили делумно ги окупираат, ова веројатно ќе вклучи дискусии за отстапки на територија. Секој ќе има идеја, истакна Зеленски. Но, тие не можат да ја притиснат Украина да ѝ предаде територии. Зошто која било земја во светот треба да му даде на Путин своја територија, праша тој.

Зеленски ги отфрли стравувањата од губење на американската поддршка доколку претседателот Џо Бајден, кој вети дека ќе ја поддржува Украина онолку долго колку што е потребно, не биде реизбран во 2024 година. Украина сè уште ужива двопартиска поддршка во американскиот Конгрес. Кој знае каде ќе бидеме кога ќе се случат изборите? Верувам дека дотогаш ќе победиме, додаде тој.

Засега нема реална можност за преговори за прекин на конфликтот, бидејќи двете страни велат дека ќе се борат до победа. Претседателот Зеленски предложи мировен предлог од 10 точки со кој се повикува на враќање на сите нападнати територии, исплата на репарации за штетите поврзани со војната и создавање на специјален суд за гонење на руските воени злосторства. Москва ја одби понудата.

Според Зеленски, западните санкции влијаат на руската одбранбена индустрија. Според него, руските ракетни резерви се во голема мера исцрпени.

Зеленски повторно го отфрли обвинувањето на Русија дека Украина стои зад наводниот напад со беспилотно летало од минатата недела врз Кремљ, кој Москва го опиша како обид за атентат на претседателот Путин. Украинскиот лидер посочи дека нападот можеби е операција со лажно знаме извршена од самата Русија, и дека тврдењето се користи како изговор од Москва за напад на неговата земја.

Тие постојано бараат нешто што звучи како оправдување. Но, тоа не функционираше. Дури и за локалната публика тоа не функционираше. Ниту нивните сопствени пропагандисти не веруваа. Затоа што изгледаше многу, многу вештачко, објасни Зеленски.