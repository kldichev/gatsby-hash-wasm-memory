---
title: Францускиот Уставен совет на 14 април ќе донесе одлука за пензискиот закон
date: 2023-03-29T22:41:15.435Z
category: свет
featured: true
featuredImage: ../img/rancusd.png.webp
author: Вардарски
---

Францускиот Уставен совет на 14 април ќе ја донесе долгоочекуваната пресуда за тоа дали плановите на владата за продолжување на старосната граница за пензионирање се во согласност со Уставот, се вели во соопштението.

Планот на претседателот Емануел Макрон да се продолжи за две години (до 64 години) најраната возраст на која Французите можат да се пензионираат со целосниот износ, наиде на жестоко противење од работниците и синдикатите. Франција и денеска штрајкува, а на 6 април се закажани протести ширум земјата.

Уставниот совет има овластување да укине предлог-закон или еден негов дел, доколку смета дека со него се крши уставот. Во пракса, целиот закон ретко се отфрла.

Синдикатите побараа од Макрон да го повлече или одложи нацрт-законот што е усвоен, но сè уште не е објавен додека ја чекаат ревизијата на уставниот совет, се со цел да се смири ситуацијата во земјата. Владата соопшти дека е подготвена да разговара со синдикалните претставници, но за други теми, повторувајќи дека ќе остане доследна на прашањето за пензиите.

Премиерката Елизабет Борн им понуди на синдикалците да одржат средба со нив следниот понеделник и вторник. Лоран Бергер, претседател на синдикатот CFDT, претходно денеска изјави дека ќе оди на состанокот само за да го повтори своето барање законот да биде суспендиран.

– Синдикатите нема да одат таму да разговараат за нешто друго, изјави тој за радиото и телевизијата FranceInfo. Ќе одам таму само да објаснам како оваа реформа е ќорсокак.

Од средината на јануари, милиони луѓе протестираат и штрајкуваат низ Франција против законот.

Протестите се интензивираа откако владата употреби посебни овластувања за да го протурка законот во парламентот без гласање, а јавната фрустрација во меѓувреме се претвори во национално непријателство против Макрон.

Опозициските партии побараа од уставниот совет да го отфрли предлог-законот на процедурални основи, откако владата постави строга граница на тоа колку долго пратениците може да расправаат за него и на крајот го заобиколи конечното гласање во парламентот.

Анкетите покажуваат дека големо мнозинство француски гласачи се противат на законот за пензиите и ги поддржуваат протестите, и покрај насилните судири што избија на маргините на неодамнешните протести.

Во вторникот, демонстрантите облечени во црно во Париз и други француски градови запалија корпи за отпадоци и пукаа во полиција, која фрли солзавец врз нив.
