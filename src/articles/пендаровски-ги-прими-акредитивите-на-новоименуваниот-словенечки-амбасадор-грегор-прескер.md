---
title: Пендаровски ги прими акредитивите на новоименуваниот словенечки
  амбасадор, Грегор Прескер
date: 2023-09-06T14:36:32.178Z
category: македонија
featured: true
featuredImage: ../img/gregor-presker.jpg
author: Вардарски
---
<!--StartFragment-->

Претседателот Стево Пендаровски денеска ги прими акредитивните писма на новоименуваниот амбасадор на Република Словенија, Грегор Прескер.



<!--EndFragment--><!--StartFragment-->

Посакувајќи му добредојде во нашата земја на амбасадорот Прескер, претседателот Пендаровски го истакна задоволството од одличните билатерални односи и од успешната соработка меѓу двете пријателски земји кои се карактеризираат со перманентна меѓусебна поддршка и почитување.

Претседателот Пендаровски, изразувајќи голема благодарност за јасната и безрезервна поддршка што Словенија ја дава за нашата европска перспектива, како и за споделување на искуствата со нас во овој процес, изрази уверување дека ќе продолжат со уште позасилен интензитет во периодот што претстои. Тој ја нагласи и подготвеноста за интензивирање на економската соработка и зголемување на трговската размена, како и посветеноста за збогатување на соработката во областа на безбедноста, одбраната, земјоделството, образованието и културата.

Претседателот Пендаровски рече дека македонското малцинство во Република Словенија и словенечкото малцинство во Република Северна Македонија, освен што се промотори на културното богатство и традиција на двете земји, претставуваат и мост за натамошно јакнење на македонско-словенечкото пријателство. Во тој контекст, Претседателот оцени дека сè поголемиот број на македонски студенти кои го уживаат словенечкото гостопримство уверува дека иднината на македонско-словенечкото пријателство е обезбедена.

На церемонијата на предавање на акредитивните писма, амбасадорот Прескер нагласи дека одличните меѓусебни односи меѓу двете земји беа потврдени и со тоа што Република Словенија е првата странска земја што отвори своја амбасада во нашата земја и што нашата држава ја отвори својата прва амбасада во Република Словенија.

Новоименуваниот словенечки амбасадор ја истакна успешната политичка соработка меѓу двете земји, економската, како и соработката во областа на одбраната, внатрешните работи, културата, науката, образованието како и во областа на спортот.

Амбасадорот Прескер истакна дека за време на неговиот мандат ќе се залага за успешен напредок на Северна Македонија на нејзиниот пат кон ЕУ и дека Словенија сака Северна Македонија што поскоро да ги исполни сите неопходни услови за успешно продолжување на процесот на пристапување во ЕУ. Тој додаде и дека искрените, отворени и пријателски односи меѓу двете земји се потврдуваат и со брзата одлука на Северна Македонија да испрати војници во Словенија, кои несебично помагаа на словенечкиот народ по неодамнешните катастрофални поплави и изрази благодарност за солидарноста на нашата земја и пожртвуваноста на македонските војници во таа тешка ситуација.

Претседателот Пендаровски на амбасадорот Прескер му посака успех во извршување на функцијата.

<!--EndFragment-->