---
title: Русија се прашува каков посредник е Макрон во војната во Украина
date: 2023-04-11T00:09:37.085Z
category: свет
featured: true
featuredImage: ../img/rusijapsork.png.webp
author: Вардарски
---

Кина има целосно право да одговори на повторените „провокации“ против себе и да спроведува воени вежби околу Тајван. Ова го изјави портпаролот на Кремљ, Дмитриј Песков, цитиран од Ројтерс.

Неговите коментари дојдоа по тридневните маневри на Пекинг околу Тајван, кои вклучуваа обука за воздушна и поморска блокада на островот, кој Кина го смета за дел од своја територија - нешто што тајванската влада силно го оспорува.

Песков истакна дека сите треба да ја почитуваат Кина и нејзините постапки кои се во согласност со меѓународното право.

За многу краток период бевме сведоци на повторени провокативни акции против Народна Република Кина, истакна тој.

„И, се разбира, Кина има суверено право да одговори на овие провокативни дејства, вклучително и со спроведување воени маневри во строга согласност со меѓународното право“, истакна портпаролот на Кремљ.

Песков, исто така, рече дека Франција, чиј претседател Емануел Макрон ја посети Кина на разговори минатата недела, не може да посредува за мир во Украина бидејќи Париз е „индиректно и директно вклучен во овој конфликт на страната на Украина“.

Затоа, се уште е тешко да се замислат некакви посреднички напори овде, заклучи тој.

За време на неговата посета на Кина, Макрон го повика кинескиот лидер Кси Џинпинг да ја „освести Русија“ во врска со Украина.
