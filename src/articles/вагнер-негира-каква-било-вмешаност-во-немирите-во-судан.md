---
title: Вагнер негира каква било вмешаност во немирите во Судан
date: 2023-04-20T23:19:40.800Z
category: свет
featured: true
featuredImage: ../img/vangkrkes.png.webp
author: Вардарски
---

Руската приватна воена компанија „Вагнер“ негираше дека работи во Судан и рече дека нема никаква врска со борбите во сиромашната африканска земја, пренесува Ројтерс.

Во март минатата година, западните дипломати во Картум изјавија дека групата Вагнер била вклучена во илегално ископување злато во Судан, меѓу другите активности. Судан негираше дека тоа е случај.

„Поради големиот број прашања од различни странски медиуми за Судан, од кои повеќето се провокативни, сметаме дека е неопходно да ги информираме сите дека вработените во Вагнер не биле во Судан повеќе од две години“, соопшти групата на Телеграм.

Се нагласува дека ПВК „Вагнер“ долго време немал контакт ниту со воениот владетел на Судан - генерал Абдел Фатах ал Бурхан, ниту со паравоениот началник генерал Мохамед Хамдан Дагало, чии паравоени сили за брза поддршка се во срцето на сегашниот конфликт.

Компаниите поврзани со основачот на Вагнер, Евгениј Пригожин, немаат финансиски интереси во Судан, се додава во соопштението, нагласувајќи дека конфликтот е чисто внатрешна работа на Судан.

Платениците на Вагнер, кои претходно се бореле против бунтовниците во Мали и Централноафриканската Република, во моментов го предводат обидот за заземање на градот Бахмут во источна Украина.
