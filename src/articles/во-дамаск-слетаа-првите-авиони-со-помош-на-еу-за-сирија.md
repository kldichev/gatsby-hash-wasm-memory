---
title: Во Дамаск слетаа првите авиони со помош на ЕУ за Сирија
date: 2023-02-27T00:24:42.694Z
category: свет
featured: true
featuredImage: ../img/dojdepomosta.jpg.webp
author: Вардарски
---

Два авиони со помош на Европската Унија за жртвите од разорниот земјотрес, што ги погоди Турција и Сирија на почетокот на февруари, слетаа во неделата во Дамаск, соопшти Европската комисија.

Ова се првите авиони во хуманитарниот воздушен транспорт за Сирија, а доставија шатори за зимата, опрема за засолништа и грејни тела, соопшти Комисијата.

Планирано е и испраќање дополнителна помош со авион во Дамаск.

Авионите превезувале залихи од магацините на ЕУ во Дубаи и Бриндизи.

Помошта е наменета за сириското население во областите контролирани од владата на претседателот Башар ал Асад и во областите кои не се под контрола на владата.

Во соопштението се нагласува дека ЕУ донира хуманитарна помош за сите страни во Сирија „врз основа на хуманитарните принципи на непристрасност и неутралност“.

Комисијата соопшти дека вкупно 420 тони помош ќе бидат пренесени со авион, од кои 225 тони во вредност од 1,1 милион евра ќе дојдат од Европскиот капацитет за хуманитарен одговор.

Остатокот го понудија 15 земји-членки на ЕУ по активирањето на Механизмот за цивилна заштита на ЕУ на 8 февруари.

Донациите вклучуваат шатори, кревети, ќебиња, греалки, комплети за хигиена, генератори, храна и медицински материјали.
