---
title: 'Влада: Средба Османи-Токајев - ОБСЕ останува единствена платформа за дијалог и покрај безбедносните предизвици - 11 АВГУСТ 2023'
date: 2023-08-12T07:21:28.768Z
featuredImage: ../img/vlada-banner.jpg.webp
author: Филип Поповски
category: македонија
featured: true
---
Претседавачот со ОБСЕ и министер за надворешни работи, Бујар Османи во рамки на неговата посета на Астана, денеска имаше средба со претседателот на Казахстан, Касим Јомарт Токајев
Османи и Токајев разговарале на повеќе теми како: соработката на властите во Казахстан со ОБСЕ и нејзината Проектна канцеларија во Астана, внатрешните прашања на земјата и реформските процеси што се во тек, како и на актуелни теми поврзани со меѓународната соработка и состојбите во поширокиот регион на Централна Азија.
„Казахстан има активна улога во ОБСЕ и нејзината посветеност кон принципите на Организацијата е од големо значење и придонесува за зајакнување на улогата на ОБСЕ во регионот на Централна Азија. Во таа насока, ОБСЕ ќе продолжи да ја поддржува земјата, вклучително и во напорите за справување со безбедносните предизвици предизвикани од влијанието на ситуацијата во Авганистан, но и во спроведувањето на реформската агенда“, истакна Османи на средбата.
ОБСЕ останува да служи како единствена платформа за дијалог и покрај невидените безбедносни предизвици во поширокиот регион на ОБСЕ и затоа ги охрабрувам властите на Казахстан да продолжат да ја користат нејзината поддршка, рече Османи на средбата со Токајев. 
„ОБСЕ преку својата експертиза и ресурси ќе продолжи да дава поддршка за спроведување на реформите, особено во областите на добро владеење, заштита на животната средина, економско зајакнување на жените, борба против семејното насилство и трговијата со луѓе и родовата еднаквост“, рече Османи.
Покрај во овие области, ОБСЕ ќе продолжи да го поддржува Казахстан и во промовирањето на регионалното поврзување, зајакнувањето на енергетската безбедност, антикорупцијата и во спроведувањето на медиумските и судските реформи, рече Османи на средбата со казахстанскиот претседател Токајев.
