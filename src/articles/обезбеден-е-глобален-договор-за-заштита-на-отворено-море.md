---
title: Обезбеден е глобален договор за заштита на отворено море
date: 2023-03-05T23:22:04.579Z
category: свет
featured: true
featuredImage: ../img/morespaseno.png.webp
author: Вардарски
---

Преговарачите од повеќе од сто земји го завршија подготвувањето на договорот на ОН за заштита на отвореното море во Њујорк, долгоочекуван чекор за кој еколошките групи велат дека ќе помогне во обновувањето на морската биолошка разновидност и ќе обезбеди одржлив развој. Договорот се смета за клучен придонес во напорите до крајот на деценијата да бидат под заштита 30 отсто од копното и морето во светот.

Обврзувачки договор за заштита и обезбедување на одржливо користење на морскиот биодиверзитет, за кој се дискутираше 15 години, конечно беше постигнат по пет рунди долготрајни преговори предводени од ОН кои завршија во Њујорк еден ден по истекот на рокот.

- Бродот отплови до брегот, изјави претседателката на конференцијата на ОН, Рена Ли, по маратонските завршни разговори што траеја пет дена.

Договорот, познат како „30 за 30“, кој беше договорен во декември во Монтреал, се смета за клучна компонента во напорите до крајот на деценијата да бидат под заштита 30 отсто од копното и морињата во светот. Економските интереси беа најголемиот камен на сопнување во последната рунда преговори што започна на 20 февруари. Земјите во развој бараа поголем дел од заработката од „сината економија“, вклучително и трансфер на технологија. До самиот крај, предмет на дискусии беше договорот за размена на придобивки од „морските генетски ресурси“, кои, на пример, се користат во биотехнологијата.

Гринпис тврди дека 11 милиони квадратни километри од океанот мора да бидат заштитени секоја година за да се постигне целта до 2030 година. Многу малку од отвореното море е под каква било заштита, а загадувањето, киселоста и прекумерниот риболов се сè поголеми закани.

– Земјите мора формално да го прифатат договорот и да го ратификуваат што е можно поскоро за да може да се спроведе, изјави Лаура Мелер од Гринпис, која учествуваше во разговорите.
