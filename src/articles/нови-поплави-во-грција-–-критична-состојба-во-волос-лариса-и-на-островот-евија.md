---
title: Нови поплави во Грција – критична состојба во Волос, Лариса и на островот Евија
date: 2023-09-29T15:45:33.379Z
category: свет
featured: true
featuredImage: ../img/5-45-gr-nev.jpg
author: Вардарски
---
Нов бран на лошо време денеска ја зафати централна Грција. Силниот дожд оштети патишта, поплави села и предизвика поројни поплави кои однесоа се пред себе на островот Евија, пренесува „Мекфакс“.

Многу патишта беа уништени, а количеството кал што се спушташе од планините ја промени бојата на морето.

Во селото Ровија блокирани се патиштата и поплавени десетици куќи, а штетите се големи и во Лимни. Патот од Псахна до Прокопиј и Мантуди останува затворен. Градоначалникот апелираше до жителите да не ги напуштаат своите домови.

Делови од Лариса се евакуираат како мерка на претпазливост поради лошите временски услови, јавува Си-Ен-Ен Грција.

Училиштата во Волос, Грција, исто така, утре ќе бидат затворени според одлуката на градоначалникот.

„За 6 часа наврнаа 235 милиметри дожд. Штетите се ненадоместливи. Цела ноќ сме на улица и се обидуваме да најдеме решение - изјави градоначалникот на Лимни, Јоргос Капурниотис.

Претходно, сообраќајот беше забранет во поширокото подрачје на градот Волос поради развој на опасни временски појави. Армијата и општинските тимови ги расчистија патиштата во близина на погодените градови Лимни и Мантуди на северот на островот. Огромни количества вода го поплавија селото Ровија. Излегоа три реки кои минуваат низ селото.

„Никогаш досега не сме виделе вакво нешто“, вели жител на областа.

Куќите се поплавени. Жителите се обидуваат да спасат што можат од своите куќи и имоти. Одроните заедно со стеблата на дрвјата однесоа автомобили и предизвикаа сериозни оштетувања на инфраструктурата, а патиштата беа блокирани.