---
title: Победникот на изборите во Нигерија се уште не е познат, некои веќе бараат нови
date: 2023-03-01T00:57:54.860Z
category: политика
featured: true
featuredImage: ../img/nigerija.png.webp
author: Вардарски
---

Сè уште нема конечни резултати од претседателските избори што се одржаа во саботата во Нигерија, најголемата економска сила и најнаселената земја во Африка. Западот нестрпливо чека кој ќе биде новиот претседател бидејќи Нигерија има огромно влијание врз позиционирањето на Африканската унија во меѓународните работи.

Победникот на изборите се уште не е познат, а две од трите главни политички партии веќе бараат нови. Сметаат дека резултатите што ги води кандидатот на владејачката партија Бола Тинубу се фалсификувани.

- Се гледа дека резултатите се сменети. Имаме евиденција каде не се одржани изборите, а резултатите се веќе подготвени, изјави Дино Мелаје, претставник на Демократската партија на народите.

Со оглед на тоа дека Нигерија има историја на местење избори, младите низ целата земја останаа будни по затворањето на гласачките места и го осветлуваа броењето на гласачките ливчиња со своите мобилни телефони.

- Имаше голем одзив кај младите и тие инсистираа да останат. Самиот факт дека тие излегоа на гласање и дека се подготвени да ги бранат, ја зголемува надежта за новата Нигерија, според Едокве Енечи, државен службеник.

И покрај приговорите, изборниот центар продолжи да ги објавува резултатите. Откако беа обработени во 23 од вкупно 36 држави, кандидатот на најголемата опозициска партија Атику Абубакар стои зад кандидатот на владејачкиот Прогресивен конгрес. Тоа дуо е дел од политичката елита.

- Не сме единствената земја погодена од економската криза, таа се шири низ целиот свет. Треба само да го рестартираме системот и да ја вратиме вербата дека сме на пат кон закрепнување, рече Бола Тинубу, кандидатот на владејачката партија.
- Овој изборен процес е покредибилен од претходните и мислам дека е добро што напредуваме со секој изборен циклус, вели Атику Абубакар, кандидатот на најголемата опозициска партија.

На третото место е Питер Оби, кој доби шанса да победи поради поддршката од младите гласачи.

- Ова се многу, многу, многу важни избори. Слушна ли колку пати реков многу? Тоа се егзистенцијални избори. Ова се многу тешки времиња и ни треба итен пресврт, вели Питер Оби, кандидат на Лабуристичката партија.

Иако е меѓу најголемите производители на нафта, со БДП поголем од сите други западноафрикански земји заедно, Нигерија се бори со стапка на невработеност од 33% и стапка на сиромаштија од 40%. Новиот претседател ќе мора да се справи и со исламистичките бунтовници на североистокот, сеприсутното вооружено насилство, кражбата на нафта и криминалот.

- Среќен сум што без никаква борба можев да го дадам својот глас на овие избори. Благодарен сум што поминаа мирно. Пристигнав, тивко застанав со другите во ред и кога дојде редот го дадов својот глас, изјави Анаедум Џон.

Овие избори се важни и први на кои ниту еден кандидат не беше член на воената диктатура која владееше со Нигерија пред 2000 година, што покажува, според аналитичарите, дека земјата е подготвена за чекор кон вистинска демократија.
