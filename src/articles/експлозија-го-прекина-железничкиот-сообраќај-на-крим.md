---
title: Експлозија го прекина железничкиот сообраќај на Крим
date: 2023-05-18T22:37:43.703Z
category: свет
featured: true
featuredImage: ../img/eks-prsna-vo-krim.jpg
author: Вардарски
---
Железничкиот сообраќај меѓу Симферопол, главниот град на полуостровот Крим, и градот Севастопол е запрен откако товарен воз што превезувал жито излета од шините, изјави во четвртокот регионалниот лидер назначен од Русија, пренесе Ројтерс.

Според соопштението на Кримската железница, излетувањето од шините било предизвикано од „мешање на надворешни лица“.

Во изјавата објавена на Телеграма, Сергеј Аксјонов рече дека вагоните натоварени со жито излетале од шините и никој не е повреден.

Претходно, каналот „База телеграм“, кој има врски со руските безбедносни служби, објави експлозија на железничка линија во регионот, која беше анектирана од Русија во 2014 година.

Откако Москва ја започна офанзивата во Украина, имаше многу извештаи за саботажа на руските железници, но оваа недела е првпат официјални лица да ги потврдат нападите.

Според пребројувањето на независниот медиум „Медиазона“, објавено кон средината на април, само во 20-ина региони во земјата од есента досега се приведени повеќе од 65 лица под обвинение за саботажа на железнички линии.

Украина соопшти дека со месеци подготвува контраофанзива чија цел е да ги истисне руските сили од територијата што моментално ја држат на истокот и југот на земјата.