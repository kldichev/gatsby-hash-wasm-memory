---
title: Ќе се објави договор за изградба на коридорите 8 и 10-Д најави СДСМ
date: 2023-04-12T16:04:01.669Z
category: македонија
featured: true
featuredImage: ../img/sdmsbkprjugj.png.webp
author: Вардарски
---

Дарко Каевски, портпарол на Социјалдемократскиот сојуз на Македонија (СДСМ) денеска најави дека договорот за изградба на Коридорите 8 и 10-Д ќе биде јавно објавен. Портпаролот нагласи дека сите, вклучително и граѓаните и новинарите, ќе имаат можност да го погледнат документот од 400 страници. Тој додаде дека дополнителните законски измени во договорот ќе придонесат за брзо завршување на проектот по пониска цена.

Каевски истакна дека проектот вреден 1,3 милијарди евра е од стратешки интерес на државата. Над 600 милиони евра ќе одат кај домашните градежни компании. Тој ја обвини опозициската партија ВМРО-ДПМНЕ дека намерно шири дезинформации за изградбата на коридорите, што е најголемиот проект во државата.

Каевски појасни дека е неточно тврдењето на ВМРО-ДПМНЕ дека државата ќе плати пенали доколку пакетот закони поврзани со изградбата на коридорите не помине во Собрание. Тој посочи дека изведувачот може да работи во услови каде што важат постоечките законски одредби, но рокот за изведба би бил подолг. Наместо тоа, понудено е решение проектот да се заврши во најкус можен рок.

Каевски ги отфрли обвинувањата дека со промената на законските решенија се кршат работничките права. Тој појасни дека предложените измени во Законот за работни односи се однесуваат само на проекти од стратешки и национален интерес, при што градежните работници добиваат надомест од 50 отсто повеќе за секој работен час во недела. Надоместокот за прекувремена работа за преостанатите прекувремени часови ќе биде и согласно Законот за работни односи и Општиот колективен договор за приватниот сектор. Ова ќе се случи само со претходна писмена согласност на вработениот.

Претходно вицепремиерот Артан Груби изјави дека договорот со Бехтел и Енка за изградба на коридорите 8 и 10-Д е деловна тајна. Тој објасни дека договорот не е достапен за јавноста бидејќи е класифициран како деловна тајна на барање на изведувачот и на Владата.
