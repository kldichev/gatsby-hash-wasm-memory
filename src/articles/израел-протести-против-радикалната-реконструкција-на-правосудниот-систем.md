---
title: "Израел: Протести против радикалната реконструкција на правосудниот систем"
date: 2023-03-12T23:01:56.768Z
category: свет
featured: true
featuredImage: ../img/izrtelav.png.webp
author: Вардарски
---

Десетта сабота по ред, Израелците излегоа на улиците поради планираните судски реформи. Околу 200.000 демонстранти се собраа само во градот Тел Авив, а околу 50.000 во Хаифа. Протести се одржаа и во Ерусалим, Бершеба, Еилат и во неколку други градови.

Стотици илјади Израелци се на нозе! Десетта недела се на улица. Тие не се согласуваат со судските реформи на израелскиот премиер. Тие повторно ја повикаа Владата да се откаже од спорните реформи.

Според плановите на Владата, парламентот со просто мнозинство ќе може да ги укине одлуките на Врховниот суд. Критичарите тоа го гледаат како закана за демократската поделба на власта и стравуваат дека реформите би можеле да му овозможат на премиерот Бенјамин Нетанјаху да избегне осуда во неговото судење за корупција.

Покрај тоа, политичарите би имале поголеми овластувања да назначуваат судии.

\-Тука сум да го кренам гласот против диктатурата која беше воспоставена во име на таканаречениот закон, реформи во правосудството. Тоа не е реформа на судството, тоа е револуција што ќе го доведе Израел во целосна диктатура. Сакам оваа земја да биде демократска, за моите деца и внуци, рече Тамир Гицабри, демонстрант.

- Протестирам против реформите во судството. И против нашиот премиер, кого го нарекуваме „министер за криминал“. Тој станува диктатор, а ние не сакаме диктатура. Сакаме враќање на демократијата, додаде Мири Лахат, демонстрант.

Израелскиот претседател Исак Херцог за првпат јавно проговори против плановите на десничарската влада.

- Ова што се случува во Израел е катастрофа. Предложениот предлог закон дефинитивно треба да се напушти. Реформата во судството е грешка, смета тој.

Премиерот Бенјамин Нетанјаху тврди дека демонстрантите сакаат да ја соборат владата и да предизвикаат уставна криза која ќе доведе до нови избори. На состанокот на владата тој ја пофали реакцијата на израелските безбедносни сили кои убиле тројца палестински милитанти.

– Како што гледаме сите, нашите сили работат дење и ноќе против оние кои сакаат да ни нанесат штета, посочи тој.

Незадоволните Израелци нема да се откажат од протестот.

- Не можеме да и веруваме на актуелната власт и воопшто не можеме да им веруваме на политичарите со неограничена моќ. Сакаат да ја укинат независноста на судството, а тоа е многу опасно, тврди Даниела Азмони, демонстрант од Тел Авив.

Критичарите на власта велат дека планираните реформи ќе го политизираат судството. Премиерот Нетанјаху истакнува дека реформите се дизајнирани да ја ограничат моќта на судовите и вели; Израелците гласаа за нив на последните избори.
