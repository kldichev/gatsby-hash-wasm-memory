---
title: Блинкен разговараше со својот кинески колега по тензиите околу балони
date: 2023-02-19T00:30:53.171Z
category: политика
featured: true
featuredImage: ../img/balon-razgovori.jpg.webp
---

Американскиот државен секретар Антони Блинкен се состана со кинескиот министер за надворешни работи Ванг Ји во саботата на маргините на Минхенската безбедносна конференција, средба во услови на тензии околу кинескиот шпионски балон соборен над Соединетите држави.

„Можеме да потврдиме дека државниот секретар Блинкен го заврши состанокот со Ванг Ји на маргините на Минхенската безбедносна конференција“, рече претставник на Стејт департментот во е-пошта под услов да остане анонимен.

Претходно Ројтерс објави дека колона возила со Блинкен го напуштила хотелот и се упатила во непознат правец.

Спорот околу соборувањето на балонот што леташе над Соединетите Американски Држави и Канада додека не беше соборен од американските власти по наредба на претседателот Џо Бајден, ги затегна односите меѓу двете сили во време кога Западот внимателно го следи одговорот на Пекинг на војната во Украина.

Претходно во саботата, Ванг ги обвини Соединетите Држави дека реагираат „хистерично“ на инцидентот со кинескиот балон, очигледно кршејќи ги меѓународните правила кога го соборија балонот.

- Има толку многу балони во светот, а што сега, дали САД ќе ги срушат сите?, праша шефот на кинеската дипломатија. Тоа е јасна злоупотреба на воената сила и јасно кршење на правилата на меѓународната авијација, додаде тој.
- Ги повикуваме САД да покажат искреност и да ги исправат своите грешки, да го решат овој инцидент што ги наруши односите меѓу САД и Кина, рече Ванг. Се надеваме дека САД ќе водат позитивна политика кон Кина и ќе работат со Кина на враќање на нашите односи на патот на здрав развој, додаде тој.

Поради балонот, Блинекн ја одложи својата претходно планирана посета на Пекинг на 5 и 6 февруари, што ќе беше прва посета на американскиот државен секретар на Кина во последните пет години и можност за двете земји да ги стабилизираат сè покревките врски.
