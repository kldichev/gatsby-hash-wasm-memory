---
title: "ДКСК: Кривично да се гони Мерко – поставил директорка без високо образование"
date: 2023-08-04T15:10:01.357Z
category: македонија
featured: true
featuredImage: ../img/merko.jpg
author: Вардарски
---
<!--StartFragment-->

### Антикорупциска ќе достави иницијатива до ОЈО Струга за кривично гонење на градоначалникот Рамиз Мерко оти незаконски назначил в. д. директорка на училиште која немала завршено високо образование



<!--EndFragment--><!--StartFragment-->

Државната комисија за спречување корупција (ДКСК) на денешната седница соопшти дека ќе достави иницијатива до Основното јавно обвинителство Струга за кривично гонење на градоначалникот на Струга, Рамиз Мерко, за злоупотреба на службената положба и овластување.

Како што посочија членовите на ДКСК, Мерко на незаконски начин на двапати назначил вршител на должност – в. д. директорка на основно училиште во Струга која немала завршено високо образование, ниту го имала потребното работно искуство.

> „Градоначалникот на Општина Струга спротивно на законот на два пати ја назначил за в. д. директорка наставничката по англиски јазик, иако таа не ги исполнувала условите за тоа. Дополнително, тој не го задолжил училишниот одбор да донесе одлука за објавување на јавен повик за избор на директор на училиштето. Пријавената в. д. директорка предавала предмети за кои не била стручна и за кои е потребно високо образование. Имала четири години и осум месеци работно искуство, што не е доволно за да биде назначена за директор. Дополнително, во тоа време таа немала уверение за положен испит за директор, а училишниот одбор не донел одлука за распишување на јавен повик. Сето тоа го направила со фалсификувани службени исправи. Во исто време директорката сама на себе со анекс договор си го зголемила фондот на часови, што е спротивно на законот. Во тоа ѝ помагале поранешни директори. Со тоа тие ја злоупотребиле службената положба и фалсификувале службени исправи“,
>
> рече членот на ДКСК, Шемси Салаи.

Оттаму предлагаат кривично да се гонат и в. д. директорката и уште неколку други вработени, кои ѝ помогнале да фалсификува документи кои ѝ биле потребни за да биде поставена на функцијата.

Инаку, градоначалникот на Струга, Рамиз Мерко, е ставен на „црната листа“ на Соединетите Американски Држави како генерално неподобен за влез во САД, поради неговата вмешаност, како што беше наведено, во значителна корупција.

<!--EndFragment-->