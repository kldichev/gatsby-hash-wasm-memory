---
title: На четворица приврзаници на Болсонаро им се суди за немирите од 8 јануари
date: 2023-09-16T10:30:42.227Z
category: свет
featured: true
featuredImage: ../img/12-30-balsonaro.jpg
author: Вардарски
---
На четворица мажи им се суди во Бразил за вмешаност во немирите на 8 јануари на приврзаниците на екстремно десничарскиот поранешен претседател Жаир Болсонаро, пренесува АФП.

Тие се обвинети за различни кривични дела, меѓу кои и вооружен заговор и обид за државен удар.

Секој од нив се соочува со вкупно 30 години затвор.

Тие ги отфрлија обвиненијата против нив, велејќи дека веруваат дека протестите ќе бидат мирни.

Четворицата мажи се на возраст меѓу 24 и 52 години.

Потсетуваме дека ова е долгоочекуван процес во земјава.

Обвинителот Карлос Фредерико Сантос го нарече случајот „пресвртница“ за Бразил, кој се врати на демократијата во 1980-тите по две децении воена диктатура.

„Ја свртевме страницата на деновите на државните удари. Оние кои ја прифаќаат лажната идеја дека власта може да се освои со насилство и со кршење на уставните норми, мора да одговараат за злосторствата што произлегуваат“, рече тој пред судот.

Главниот судија во случајот, Александре де Мораес, го отвори рочиштето велејќи дека Врховниот суд ќе расправа вкупно „232 случаи кои се однесуваат на најтешките наводни злосторства, од кои првите четири ги разгледуваме денес“.

Од август, полицијата издаде 10 налози за апсење и 16 налози за претрес и заплена во пет држави.

Августовските рации беа четиринаесеттата фаза од операцијата започната во средината на јануари за да се идентификуваат луѓето кои учествувале, финансирале или поттикнувале немири.