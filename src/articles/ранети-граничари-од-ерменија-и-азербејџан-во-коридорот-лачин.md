---
title: Ранети граничари од Ерменија и Азербејџан во коридорот Лачин
date: 2023-06-16T13:00:39.829Z
category: свет
featured: true
featuredImage: ../img/3-raneti-granicari-azer-arm.jpg
author: Вардарски
---
По еден азербејџански и еден ерменски граничен чувар беа ранети, рекоа двете страни во одделни изјави во четвртокот, по кратката пресметка за, како што рече ерменската страна, „обид на силите на Баку да подигнат азербејџанско знаме над ерменска територија“.

Во соопштението на Службата за национална безбедност на Ерменија се вели дека група азербејџански граничари се обиделе да преминат преку мостот на реката Хакари, која ја означува меѓународно признатата граница меѓу двете земји, и да подигнат знаме на територијата на Ерменија, а обидот според Ереван бил спречен.

Руската новинска агенција ТАСС ја цитираше граничната служба на Азербејџан дека еден од нивните офицери добил прва помош откако бил застрелан.

ТАСС подоцна ја цитираше ерменската гранична служба дека еден нејзин офицер исто така бил ранет за време на азербејџанското гранатирање на село во близина на мостот.

Мостот е на почетокот на коридорот Лачин, последната преостаната рута што ја поврзува Ерменија со спорниот регион Нагорно-Карабах, кој е меѓународно признат како дел од Азербејџан, но населен претежно со етнички Ерменци.

Патот, кој го обезбедуваат руските мировни сили, е блокиран за најголемиот дел од сообраќајот од декември, откако азербејџанските цивили кои се идентификуваа како еколошки активисти започнаа со блокада.

Ерменија веќе по втор пат поднесе жалба до Меѓународниот суд на правдата во врска со поставувањето од страна на Азербејџан во април на контролниот пункт во коридорот Лачине.

Ерменија и Азербејџан водеа две војни - во 2020 година и во 1990-тите - за азербејџанскиот регион Нагорно-Карабах, населен со Ерменци. Турција го поддржа Азербејџан во конфликтот.

Шестнеделната војна во 2020 година ги однесе животите на повеќе од 6.500 војници од двете страни и заврши со примирје со посредство на Русија.

Минатата година Баку и Ереван почнаа да работат на мировен договор со посредство на Европската унија и САД. Претставниците на двете земји одржаа повеќе средби во Брисел и Москва.

Според договорот постигнат со посредство на Москва, Ерменија отстапи делови од територијата што ја контролираше со децении, а Русија распореди околу 2.000 руски мировници за да го спроведе кревкото примирје.