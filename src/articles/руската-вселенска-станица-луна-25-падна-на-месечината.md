---
title: Руската вселенска станица Луна-25 падна на Месечината
date: 2023-08-21T15:30:50.570Z
category: свет
featured: true
featuredImage: ../img/5-30-ruska-mesecina.jpg
author: Вардарски
---
Првата руска лунарна мисија по 47 години пропадна откако станицата Луна-25 излезе од контрола и се урна во Месечината, објавија светските медиуми. Инцидентот го потврди и руската новинска агенција ТАСС.

Причината за неуспешната мисија бил проблем со подготовките за пред слетување, кои биле извршени во орбитата на небесното тело. Слетувањето беше планирано за понеделник.

Така, засега е прекинато враќањето на Русија во трката за Месечината.

„Апаратот се пресели во непредвидлива орбита и престана да постои како резултат на судир со површината на Месечината“, се вели во соопштението на Роскосмос.

Според руската корпорација, формирана е специјална меѓуагенциска комисија која ќе ги испита причините за загубата на станицата Луна-25.

Леталото требаше да ја проучува внатрешната структура на Месечината, природните ресурси, вклучително и водата, како и да ги проучува ефектите на космичките зраци и електромагнетното зрачење на површината на Месечината.

Потсетуваме дека Русија нема спроведено мисии на Месечината од 1976 година, кога го лансираше Луна-24.

Руската државна телевизија ја објави веста за загубата на Луна-25 на 8-то место во својот пладневен пренос, по веста за пожарите во Тенерифе, давајќи ѝ само 26 секунди. Следуваше 4-минутен материјал за професионалниот празник на руските пилоти и екипажи.

Русија го лансираше Луна-25 со цел да ја надмине Индија, чија станица Чандрајан-3 се очекува да слета на јужниот пол на Месечината оваа недела. Москва се натпреварува и со Кина и со САД, кои исто така имаат планови за сателитот.

Во моментот кога се појавија веста за падот, индиската организација за вселенско истражување објави на Твитер дека очекуваат нивната станица да слета на 23 август.

„Системот за контрола на летот беше ранлива област која мораше да помине низ многу корекции“, рече Анатолиј Зак, креаторот на веб-страницата www.RussianSpaceWeb.com, која ги следи руските вселенски програми. Според него, Русија првично планирала многу поамбициозно слетување на Месечината пред да премине на поедноставна орбитална мисија. Ова е вообичаена практика за Советскиот Сојуз, САД, Кина и Индија.

Руските научници постојано се жалеа дека вселенската програма е ослабена поради лошото управување, корупцијата и падот на сериозноста на рускиот постсоветски научен образовен систем.

Поради неуспехот на Луна-25, постои можност друга земја да ја престигне Русија во земање примероци од замрзнатата вода на јужниот пол на Месечината.

Сè уште не е познато како тоа ќе влијае на лунарната програма на земјата. Таа предвидува уште неколку мисии во наредните години.