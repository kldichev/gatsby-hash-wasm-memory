---
title: Шумски пожари ја зафатија јужна Италија
date: 2023-07-24T07:00:31.075Z
category: свет
featured: true
featuredImage: ../img/9-sumski-pozr-shp.jpg
author: Вардарски
---
Властите во јужниот италијански регион Калабрија се борат со неколку пожари предизвикани од високите температури кои се над 40 степени Целзиусови во текот на изминатата недела. Синоптичарите предупредија на очекуван пораст на температурите во наредните денови во некои делови од земјата.

Дополнителни противпожарни екипи од регионите Кампанија и Лацио, како и од сицилијанскиот град Месина, се испратени во обид да се справат со катастрофата.

Топлотниот бран што летово ја зафати јужна Европа постави рекорди по високи температури, вклучително и во главниот град Рим. Во неделата, шумскиот пожар на грчкиот остров Родос принуди илјадници туристи и локални жители да бараат засолниште во училиштата и стадионите.

Синоптичарите предвидуваат високи температури до 48 Целзиусови степени во понеделник во јужна Италија и на островите Сицилија и Сардинија, пред да се очекува враќање на понормалните летни нивоа од средината на неделата.

Италија е меѓу најпогодените европски земји од климатските промени. Во мај земјата претрпе серија смртоносни поплави. Исто така, во делови од северна Италија во последните денови имаше интензивно невреме со град.

Министерот за енергетика Жилберто Пичето Фратин предупреди дека променливата клима има директно влијание врз економијата на земјата: „Ефектите од нашата клима која станува се потропска менува сè и има директно влијание врз економијата“, изјави тој за весникот La Repubblica во неделата.