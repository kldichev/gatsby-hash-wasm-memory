---
title: Русија размислува за доживотен затвор за тероризам и предавство
date: 2023-04-08T23:58:37.233Z
category: свет
featured: true
featuredImage: ../img/zatvorzaprd.png.webp
author: Вардарски
---

Руските пратеници предлагаат построги казни за осудените за тероризам, предавство и саботажа, пишува Ројтерс.

Овој потег беше диктиран од војната во Украина.

Максималната казна за извршување на „терористички чин“ - дефинирана како акт што се заканува по живот и има за цел да ја дестабилизира Русија - ќе биде зголемена од сегашните 15 на 20 години затвор.

Оние кои ќе бидат прогласени за виновни за саботажа, исто така, би можеле да добијат затвор на 20 наместо 15 години, а осудените за „меѓународен тероризам“ би можеле да добијат доживотен затвор наместо 12 години.

Предложените измени беа изнесени од претседателот на комитетот за безбедност во руската Државна дума, Василиј Пискарев.

„Предлагаме да се утврди доживотен затвор за предавство“, рече тој, без да наведе повеќе детали. Сегашната максимална казна за вакво обвинение е 20 години затвор.

Претходно оваа недела, Пискарев рече дека се неопходни построги мерки за одбрана од „заканите без преседан“ со кои се соочува Русија од Украина и нејзините западни спонзори.

Рускиот претседател Владимир Путин и другите високи руски функционери редовно ги обвинуваат Украина и Западот дека се обидуваат да ја поткопаат и распарчат Русија. Од почетокот на војната во февруари 2022 година, властите го потиснаа несогласувањето.

Минатиот месец белорускиот претседател Александар Лукашенко потпиша закон со кој се дозволува смртна казна за функционери и воени лица осудени за предавство.

Белорусија, сосед и близок сојузник на Русија, е единствената земја во Европа која сè уште ја применува смртната казна.
