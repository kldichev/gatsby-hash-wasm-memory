---
title: Северна Кореја повторно истрела балистички ракети
date: 2023-02-20T23:17:54.825Z
category: свет
featured: true
featuredImage: ../img/balistickaraketa.jpg.webp
---

Северна Кореја повторно истрела балистички ракети во морето кај Јапонија, што ги ескалира тензиите во Пацификот поттикнати од наизменични севернокорејски тестови на оружје и воени вежби на Јужна Кореја и нејзините сојузници.

Пјонгјанг често тестира оружје, особено интерконтинентални балистички ракети, и покрај меѓународните санкции, а новата влада во Сеул одговара со поинтензивни заеднички воени вежби со својот главен сојузник САД.

По најавата за нови вежби, Северна Кореја во петокот истрела интерконтинентална балистичка ракета во морето кај западниот брег на Јапонија. Јужна Кореја и САД одговорија во неделата со заедничка вежба на воздухопловните сили, а САД организираа и заеднички воени вежби со Јапонија.

По воените вежби во неделата, влијателната сестра на севернокорејскиот лидер Ким Јонг Ун, Ким Јо Џонг, предупреди дека не треба да се зголемува присуството на американските стратешки воени капацитети на Корејскиот полуостров.

– Внимателно го проучуваме влијанието (на тие капацитети) врз безбедноста на нашата земја, рече Ким Јо Јонг.

- Колку често ќе го користиме Пацификот како полигон за обука, ќе зависи од карактерот на потезите на американските сили, додаде таа.

Во понеделникот Пјонгјанг истрела две балистички ракети, објави јужнокорејската војска.

Севернокорејските медиуми потврдија дека два проектили биле истрелани од повеќецевни ракетни фрлачи на цели оддалечени 395, односно 337 километри.

– Ракетниот фрлач со повеќе цевки од 600 милиметри, мобилизиран за гаѓање, служи како платформа за тактичко нуклеарно оружје и може да ја „парализира“ пистата на непријателот, пренесе севернокорејската новинска агенција КЦНА.

Јапонското Министерство за одбрана објави дека ракетите паднале во морето надвор од ексклузивната економска зона на Јапонија.

– Серијата потези на Северна Кореја, вклучително и повторното лансирање на балистички ракети, ги загрозува мирот и безбедноста на Јапонија, регионот и меѓународната заедница, соопшти јапонското министерство.

– Јапонија упати силен протест и остро ја осуди Северна Кореја, додаваат тие.

Засега нема извештаи за штета на бродови или авиони.

Во новиот документ за одбрана, Јужна Кореја го нарече северниот сосед „непријател“ за прв пат по шест години, сигнализирајќи обновена ескалација во односите со Пјонгјанг.

Двете земји технички сè уште се во војна, од 1950-тите, имајќи предвид дека Корејската војна не заврши со мировен договор, туку со примирје.

„Северна Кореја нè дефинираше во декември 2022 година како неприкосновен непријател“, напиша Сеул во белата книга за одбраната објавена минатата недела.

– Следствено, севернокорејскиот режим и војска се наши непријатели, се наведува во текстот.
