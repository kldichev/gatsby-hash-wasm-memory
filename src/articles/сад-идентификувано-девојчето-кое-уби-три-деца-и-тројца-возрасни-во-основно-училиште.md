---
title: "САД: Идентификувано девојчето кое уби три деца и тројца возрасни во
  основно училиште"
date: 2023-03-27T23:26:25.763Z
category: свет
featured: true
featuredImage: ../img/sadubist.png.webp
author: Вардарски
---

Напаѓачот кој уби шест лица, меѓу кои три деца, во приватно христијанско основно училиште во Нешвил во понеделникот наутро, е идентификуван како Одри Елизабет Хол (28), соопштија властите. По нападот таа била убиена од полицијата.

Џон Дрејк, началникот на полицијата во Нешвил, му се обратил на напаѓачот со женска заменка, но на прашањето на новинарите појаснил дека Одри Елизабет Хол се идентификува како трансродова личност.

Сè уште не е јасно дали напаѓачот е официјално идентификуван како жена или маж.

Полицијата тврди дека нападот бил однапред испланиран и дека се анализира манифестот и писмото на напаѓачот, кој полицијата го уби набрзо по пукањето.

Полицијата додаде дека напаѓачот легално набавил две пушки и дека во моментот на нападот со себе имала мапи и цртежи од училишната зграда. Додаваат дека напаѓачот е поранешен ученик на тоа училиште.

Локалните медиуми претходно објавија дека напаѓачот во понеделникот нешто по 10 часот влегол во училиштето преку спореден влез и бил вооружен со две пушки и еден пиштол.

Престрелката се случила во основното училиште „Презвитеријански завет“ во кое има околу 200 ученици.

Американскиот претседател Џо Бајден го нарече пукањето во училиштето во Нешвил „одвратно“, велејќи дека оруженото насилство ја „раскинува душата“ на Соединетите држави.

Полицијата го уби напаѓачот

Вооружена со најмалку две автоматски пушки и пиштол, таа влегла во приватното христијанско училиште во понеделникот наутро, изјави портпаролот на локалната полиција Дон Арон на прес-конференција.

Полицијата набрзо пристигнала на местото на настанот. Откако го слушнале пукањето на катот, тие отишле таму „веднаш“ и го застрелале напаѓачот, додаде тој.

Девојката, која изгледа дека е „помлада од 20 години“, испукала неколку истрели додека се движела низ училиштето.

„Тројца студенти и тројца возрасни починаа веднаш откако беа ранети“, но никој друг не е повреден, додаде Арон.

Основното училиште „Завет“ брои околу двесте ученици и четириесетина вработени.

Пратениците од државата Тенеси веднаш се огласија на социјалните мрежи за да го изразат своето вознемирување.

– Длабоко сум тажен поради трагичната вест од Covenant School, напиша на Твитер републиканскиот сенатор Бил Хејгерти.

САД, каде што има околу 400 милиони оружја во оптек, често се место на масовни престрелки, вклучително и во училиштата.

Најлошиот масакр го изврши во 2012 година ментално нестабилна личност во основно училиште во Конектикат, кога беа убиени 20 деца на возраст од 6 до 7 години.

По пукањето во училиште во Паркленд, Флорида во 2018 година, се појави големо движење предводено од младите, барајќи од властите да ги заострат прописите за носење лично оружје во САД.

И покрај мобилизацијата на повеќе од милион демонстранти, американскиот Конгрес не го прифати амбициозниот закон бидејќи значителен број конгресмени се под влијание на моќната Национална асоцијација за пушки (НРА), најголемото американско лоби за оружје.

Во земја каде што милиони Американци сметаат дека е уставно право да се носат оружје, неодамнешниот законски напредок, како што се поголемите проверки на криминалните и психијатриските досиеја пред секое купување оружје, се занемарливи.

Бајден: Насилството со огнено оружје ја „раскинува душата на нашата нација“

Американскиот претседател Џо Бајден го нарече пукањето одвратно.

– Тоа ја кине душата на нашата нација, рече тој, пофалувајќи ја брзата акција на полицијата и повторно повикувајќи го Конгресот да го забрани автоматското оружје.

Бајден не одржа посебен говор за случајот, но го спомна на почетокот на конференцијата за женско претприемништво во Белата куќа.

„Повторно е време да се направи поголем напредок“ во регулирањето на огненото оружје, посочи Бајден, а потоа продолжи со посветол тон, пофалувајќи го отворањето бизниси и жените претприемачи.

Неговите повици за забрана на автоматското оружје имаат мали шанси за реализација бидејќи републиканците, кои го контролираат Претставничкиот дом, жестоко се противат, а моќното лоби за оружје НРА води жестока кампања против таквата одлука.

САД ги забранија автоматските пушки од 1994 до 2004 година.
