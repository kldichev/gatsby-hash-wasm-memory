---
title: "Хил: Договорот меѓу Србија и Косово правно обврзувачки и без потпис,
  важна имплементација"
date: 2023-03-21T23:41:18.070Z
category: свет
featured: true
featuredImage: ../img/hilzaserbkosv.png.webp
author: Вардарски
---

Договорот што Србија и Косово го постигнаа во Охрид е правно обврзувачки и без потпис, потврди во вторникот американскиот амбасадор во Белград, Кристофер Хил. Како еден од клучните елементи на договорот, тој посочи дека преземените обврски за двете страни станале дел од процесот на нивната европска интеграција.

- Бев вклучен во многу преговори каде што немаше потпис на крајот од процесот. Знам дека има многу дискусии за тоа, но мислам дека не е многу важно. Вистинското прашање е да се продолжи со имплементацијата и тоа ќе биде интересно да се види во наредните недели и месеци, рече Хил во изјава за агенцијата ФоНет.

Тој нагласи дека властите во Приштина биле „јасно информирани“ дека формирањето на Заедницата на српските општини (ЗСО) е „итно и важно“. Потсети дека тоа е обврска која трипартитно ја прифатија пред 10 години - Косово, Србија и ЕУ.

Од гледна точка на српската јавност, многу е важно меѓународните организации, како што е ЕУ, да имаат договор до кој страните мора да се придржуваат и да обезбедат негова примена, рече Хил. Тој истакна дека ЗСО е важна за српската заедница на Косово и нејзината безбедност и иднина.

На прашањето за изјавата на српскиот претседател Александар Вучиќ дека Анексот на европскиот предлог ќе го применува „до црвените линии“, американскиот дипломат одговори дека Вучиќ „јасно кажал што може да прифати, а што не“.

- Наместо да зборуваме за црвените линии, треба да се фокусираме на тоа дека тој беше многу јасен што може да направи со ЕУ, како и кога, што мислам дека е во ред. Мислам дека тоа треба да се направи и од другата страна, изјави Хил.

По саботната 12-часовна средба во Охрид, каде Белград и Приштина, под покровителство на ЕУ, го прифатија Анексот на Европскиот договор за нормализирање на односите, Вашингтон и Брисел постојано нагласија дека овие документи се правно обврзувачки, без оглед на фактот дека не се потпишани и дека тоа ќе биде мерлив дел од преговарачката рамка на патот кон Европската унија за двете страни.
