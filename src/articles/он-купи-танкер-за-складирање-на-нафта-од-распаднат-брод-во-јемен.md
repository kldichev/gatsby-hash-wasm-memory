---
title: ОН купи танкер за складирање на нафта од распаднат брод во Јемен
date: 2023-03-09T22:45:09.541Z
category: свет
featured: true
featuredImage: ../img/unki.png.webp
author: Вардарски
---

Обединетите нации купија голем танкер за складирање на околу 1,1 милион барели нафта што ќе биде префрлена од распаднат брод во близина на брегот на Јемен за да се избегне еколошка катастрофа, соопштија денеска официјални лица.

Претставниците на ОН веќе неколку години предупредуваат дека Црвеното Море и брегот на Јемен се во опасност бидејќи танкерот „Сафер“ може да истури четири пати повеќе нафта отколку во катастрофата „Ексон Валдез“ во 1989 година кај брегот на Алјаска.

Но, највисокиот официјален претставник на ОН во Јемен, Дејвид Гресли, рече дека никој не донирал танкер и ниту една компанија не е подготвена да изнајмува брод што ќе се користи во близина на областа разурната од граѓанска војна „иако таа ситуација значително се смири“.

Обединетите нации соопштија дека истурањето би можело да чини 20 милијарди долари за чистење и се уште се обидуваат да соберат 129 милиони долари потребни за отстранување на нафтата од „Сафер“ и плаќање за брод купен од „Еуронав“ за 55 милиони долари.

Досега главно владите ветија 95 милиони долари, од кои се исплатени 75 милиони долари.

Минатата година беше започната и јавна кампања за собирање средства, за која Гресли се надева дека може да помогне да се обезбедат повеќе пари за да се „заврши работата“.

Операцијата не може да се плати со продажба на нафта, бидејќи сè уште не е јасно кој всушност ја поседува, изјавија претставници на ОН.

ОН предупредија дека структурата на танкерот е оштетена и дека постои опасност од експлозија.

- Работата мора да почне сега. Нема време за одлагање, изјави британската претставничка во ОН, Барбара Вудворд.

– Велика Британија минатата година вети приближно 7 милиони долари за операцијата, додаде таа.

Граѓанската војна во Јемен беснее од 2014 година, кога проиранските Хути ја соборија владата од главниот град Сана. Воената коалиција предводена од Саудиска Арабија интервенираше во 2015 година на страната на владата.
