---
title: Молдавија негираше дека Украина планира инвазија на Придњестровје
date: 2023-02-24T00:34:52.673Z
category: свет
featured: true
featuredImage: ../img/moldavijavojna.jpg.webp
author: Вардарски
---

Денеска Молдавија ги отфрли обвинувањата на руското Министерство за одбрана дека Украина планира да изврши инвазија во отцепениот молдавски регион Придњестровје по извршувањето на т.н. операции за лажно знаме и повикаа на смиреност.

Руската новинска агенција РИА објави дека Украина, која граничи со Молдавија, планира да организира лажен напад на руските сили од Придњестровје врз Украина, што ќе го искористи како изговор за инвазија. Русија има свои воени единици во отцепениот регион.

Рускиот заменик-министер за надворешни работи Михаил Галузин изјави дека Западот и наредил на молдавската влада да ја прекине секаква интеракција со властите во Придњестровје, поддржани од Москва.

Молдавската влада објави соопштение на Telegram во кое се наведува дека молдавските државни власти „не ги потврдуваат“ наводите на руското Министерство за одбрана.

– Повикуваме на смиреност и да добиваме информации од официјални и кредибилни извори на Република Молдавија, се наведува.

- Нашите институции соработуваат со странски партнери и во случај на закани кон државата, јавноста ќе биде навремено информирана, се додава.

Министерот за надворешни работи на Молдавија вчера изјави за Ројтерс дека Молдавија е подготвена за „целосниот спектар на закани“ од Русија.

- Нашите институции имаат планирано одговори на целиот спектар на закани, рече тој.
- Секако дека имаме ограничени ресурси, но во исто време не сме сами во ова, додаде тој.

Претседателката Маја Санду, која се залага за пристапување на Молдавија во Европската унија, овој месец ја обвини Москва дека планира државен удар против молдавското раководство. Москва ги отфрли овие наводи.

По распадот на Советскиот Сојуз, проруските сепаратисти во Придњестровје прогласија независност и тргнаа во војна против Молдавија.

Украинскиот претседател Володимир Зеленски минатата недела изјави дека е „очигледно“ дека Украина нема да биде последната станица на Русија по инвазијата на Украина и дека Кремљ размислува за начини да ја „задуши“ Молдавија.
