---
title: Со ризик да ја налути Кина, Јапонија ги зајакнува одбранбените врски со Тајван
date: 2023-09-15T05:00:26.262Z
category: свет
featured: true
featuredImage: ../img/7-jap-kina.jpg
author: Вардарски
---
Јапонија назначи државен службеник за свое одбранбено аташе во Тајван, објави Ројтерс, повикувајќи се на четворица извори кои сакаа да останат анонимни.

Зајакнувањето на безбедносните врски меѓу двете земји веројатно ќе ја налути Кина, која го смета стратешкиот остров со демократски владеење за своја територија.

Јапонија нема официјално дипломатско претставништво во Тајван и одржува билатерални односи преку Јапонско-тајванската асоцијација за размена во Тајпеј, која е составена главно од прераспоредени службеници на Министерството за надворешни работи и трговија. Досега, улогата на одбранбено аташе ја имаше пензиониран офицер на јапонските сили за самоодбрана за да избегне антагонизирање на Кина.

Меѓутоа, сега му се придружи службеник испратен од Министерството за одбрана за да го подобри собирањето разузнавачки информации и да се поврзе со тајванската војска.

Овој потег е исто така „симболичен“ за поддршката на Јапонија за Тајван, рече еден од изворите. Тајван побара активен одбранбен претставник да го пополни местото, додаде тој.

Изворите рекоа дека Токио е загрижен за реакцијата на Пекинг, поради што овој потег беше ставен во мирување минатата година, откако јапонските медиуми објавија за планот.

Јапонското Министерство за одбрана прецизираше дека ќе одржува само „невладини“ односи со Тајван, јапонска колонија од 1895-1945 година, кои се во границите на заедничката изјава од 1972 година со која се признава Пекинг како единствена легитимна влада на Кина.

Министерството за надворешни работи на Тајван, пак, нагласи дека „ќе продолжи да ја продлабочува соработката со партнери со истомисленици како Јапонија“.

Тајван живее под постојана закана од инвазија на Кина, која тврди дека островот со демократски владеење е дел од нејзината територија и мора да биде преземен - со сила ако е потребно.

Во 2005 година, Пекинг усвои закон со кој земјата има правна основа да преземе воена акција против островот доколку се отцепи или има намера да го стори тоа.

Сепак, Тајван ги отфрла тврдењата на Кина и нагласува дека само жителите на островот можат да одлучат за нивната иднина.