---
title: Португалија до есен ја суспендира наплатата на ДДВ за основните
  прехранбени производи
date: 2023-03-29T22:48:05.076Z
category: свет
featured: true
featuredImage: ../img/portugal.png.webp
author: Вардарски
---

Португалската влада планира да ја прекине наплатата на данокот на додадена вредност (ДДВ) за купување на 44 основни прехранбени производи за шест месеци со цел да ја спречи високата инфлација, објави премиерот Антонио Коста.

\-Суспендирањето на наплатата е составен дел од договорот што Владата го потпиша со производителите и трговците, а целта е да се стабилизираат цените, изјави Коста на почетокот на неделата.

Договорот вклучува и финансиска поддршка за земјоделците и сточарите во износ од 600 милиони евра.

– Владата ќе ја прекине наплатата на ДДВ за леб, тестенини, ориз, млеко, јајца, јогурт, сирење, растително масло, путер, месо и риба на шест месеци, со можност за продолжување, изјави португалскиот премиер.

Стапката на ДДВ за основните прехранбени производи е шест проценти.

Предлозите мора да бидат усвоени од парламентот, каде владата на Коста има мнозинство.

Инфлацијата во Португалија достигна 8,2 отсто во февруари и е за 0,3 процентни поени пониска отколку во еврозоната. Сепак, цените на храната неодамна се зголемија за повеќе од 20 проценти.

Многу граѓани тешко врзуваат крај со крај поради значително пониските плати отколку во другите западноевропски земји.

Коста ја припишува високата инфлација првенствено на руската инвазија на Украина и предупредува дека цените може да се зголемат дури и по стапувањето на сила на мерките.

– Никој не знае колку долго ќе трае војната, а додека трае, постои опасност од натамошен раст на трошоците за производство, посочи португалскиот премиер.
