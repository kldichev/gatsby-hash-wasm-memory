---
title: Судот на ЕУ ја преполови казната за Полска поради судските реформи
date: 2023-04-21T22:40:33.304Z
category: свет
featured: true
featuredImage: ../img/poskesjeyue.png.webp
author: Вардарски
---

Врховниот суд на Европската унија ја преполови казната изречена на Полска во случај за владеење на правото, пренесува „Ројтерс“.

Сега земјава ќе треба да плаќа по 500.000 евра дневно.

Причината е што Варшава во голема мера ги спроведе неопходните реформи.

Националистичката влада на Полска е вмешана во долготраен спор со Брисел околу судските реформи за кои критичарите велат дека ја поткопуваат независноста на судовите. Спорот блокираше милијарди евра од фондовите на ЕУ за Варшава и доведе до воведување санкции.

Во 2021 година, највисокиот суд на ЕУ пресуди дека системот на Полска за дисциплинирање на судиите е некомпатибилен со законите на блокот и го казни со 1 милион евра дневно бидејќи Варшава одби да го распушти дисциплинскиот совет на судиите.

Последователно, Полска сепак ја распушти спорната комора и ја замени со ново тело. Сепак, според критичарите, главниот проблем со политизацијата на правосудниот систем останува нерешен.

„Потпретседателот на Судот на правдата на Европската унија смета дека мерките воведени од Полска во голема мера можат да обезбедат спроведување на привремените мерки утврдени во одлуката од 14 јули 2021 година“, се вели во денешната пресуда.

Се забележува дека Дисциплинскиот совет е распуштен и преземени се мерки за зајакнување на законските права на судиите засегнати со неговите одлуки.

Портпаролот на ЕУ рече дека намалената дневна казна стапува на сила од денеска.
