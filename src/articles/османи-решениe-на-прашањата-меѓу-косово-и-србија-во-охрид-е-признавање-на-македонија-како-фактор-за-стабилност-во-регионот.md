---
title: "Османи: Решениe на прашањата меѓу Косово и Србија во Охрид е признавање
  на Македонија како фактор за стабилност во регионот"
date: 2023-03-04T16:21:17.541Z
category: македонија
featured: true
featuredImage: ../img/bujarosmani.jpg.webp
author: Гоце Кически
---

Според министерот за надворешни работи на Северна Македонија, Бујар Османи, постојат две потенцијални слаби точки во регионот на Западен Балкан - спорот меѓу Косово и Србија и Босна и Херцеговина и тешкотиите во функционирањето на Дејтонскиот договор.

„Затворањето на кое било од овие две прашања ќе биде важен чекор во конечната стабилизација на регионот, помирувањето и натамошната евроатлантска консолидација. Тоа што во Брисел имаше сериозен напредок (во однос на европскиот предлог за Косово и Србија), тоа што овој напредок може да добие конечна форма токму во Охрид има своја симболика, поради успесите на Охридскиот рамковен договор, кој нуди модел како да се решат етничките прашања. Но, тоа е и признание за Северна Македонија, како важен учесник во стабилноста и безбедноста во регионот. На овој начин се зема предвид нашата функционална меѓуетничка демократија, нашата култура на компромис, култура на дијалог, која, за жал, станува се поретка не само во регионот, туку и во светот. Стануваме некако точка, водич како може да се шири европската идеја во овој регион“, вели Османи во интервју за сајтот „Рацин“.

Фактот дека дијалогот меѓу Косово и Србија се префрла во Охрид, а преговорите меѓу Кишињев и Придњестровје ќе продолжат во Скопје, зборува „за новата улога на оваа мала земја која дава пример како се градат вредностите“. смета Османи.

„Ние сме земја која верува и инвестира во мултилатерализмот. Сметаме дека мултилатерализмот ги штити вредностите и интересите на помалите земји“, рече министерот за надворешни работи на Северна Македонија.
