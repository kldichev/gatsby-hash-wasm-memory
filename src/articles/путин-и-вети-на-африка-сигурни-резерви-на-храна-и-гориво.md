---
title: Путин и вети на Африка сигурни резерви на храна и гориво
date: 2023-08-26T14:00:55.621Z
category: свет
featured: true
featuredImage: ../img/4-putin.jpg
author: Вардарски
---
Москва има намера да ги продлабочи врските со африканските земји и ќе остане сигурен партнер за снабдување со храна и гориво. Ова денеска го изјави рускиот претседател Владимир Путин на самитот на БРИКС во Јужна Африка, пренесува Ројтерс.

Во видео обраќањето, Путин рече дека Русија е заинтересирана за развој на „мултилатерални врски“ со Африка. Земјите на континентот се вознемирени од зголемените цени на горивото и храната како резултат на војната во Украина.

Потсетуваме дека повлекувањето на Русија од договорот за жито во Црното Море во јули доведе до скок на цените на житото. Двете земји се меѓу најголемите извозници на жито во светот.

Потсетуваме и дека Црноморската иницијатива за жито беше склучена меѓу Русија и Украина со посредство на ОН и Турција во јули 2022 година, со цел да се спречи глобалната криза со храна преку обезбедување безбеден извоз преку пристаништата на Црното Море. Според Москва, делот од договорот што се однесува на Русија никогаш не бил исполнет, поради што договорот бил раскинат.

Пред околу еден месец, за време на самитот Русија-Африка во Санкт Петербург, претседателот на Комисијата на Африканската унија, Муса Факи Махамат, како и други африкански лидери, го повикаа Путин да ја прекине војната во Украина и да го врати договорот за жито. Сепак, тој не го послушал нивното барање.