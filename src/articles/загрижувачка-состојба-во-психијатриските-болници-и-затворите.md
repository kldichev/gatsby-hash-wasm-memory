---
title: Загрижувачка состојба во психијатриските болници и затворите
date: 2023-06-27T17:30:39.141Z
category: македонија
featured: true
featuredImage: ../img/7-30-zag-sostojba.jpg
author: Вардарски
---
<!--StartFragment-->

Народниот правобранител, Насер Зибери, укажува на  загрижувачка состојба во психијатриските болници, недостиг на кадар и хигиена, насилство и несоодветно постапување. Надзорот извршен во психијатриските болници во Бардовци и  во Демир Хисар открил дека пациентите нередовно примаат терапија, но и дека персоналот се соочува со закани и напади, коишто во минатото резултирале и со нанесување на телесни повреди на болничкиот персонал. 

**Каиши за врзување, синџири и кабли** 

Каиши за врзување, синџири со катанци и дебел кабел со должина од еден метар биле пронајдени при увидот во болницата во Демир Хисар. 

„При посетата во една од работните простории на персоналот беа пронајдени кожни ремени за фиксација за коишто е истакнато дека не се користат, како и метален синџир со катанче за заклучување на просториите кога има вознемирени пациенти. Во друга просторија, пак, беше забележан и цврст, дебел кабел со должина од еден метар за што вработените немаа одговор зошто е таму, ниту која му е намената“, рече Зибери на денешната прес-конференција на која што го презентираше годишниот извештај за тортура и другите форми на несоодветно постапување.

Имајќи предвид дека ваквите средства може да послужат за заплашување, малтретирање или друго несоодветно постапување спрема пациентите, тимот на Националниот превентивен механизам (НПМ) смета дека е потребно истите веднаш да се отстранат, а заклучувањето на собите, доколку е потребно да се врши на соодветен начин, со поправка на бравите од вратите.

Во текот на 2022 година тимот на НПМ спровел вкупно 19 ненајавени посети, од кои девет посети во полициски станици од општа надлежност на подрачјето на Секторите за внатрешни работи (СВР) Скопје, Битола и Тетово, три посети во казнено поправни и воспитно поправни установи, една посета во дом за стари лица „Мајка Тереза“ – Скопје, две посети на психијатриски болници „Скопје“ и „Демир Хисар“, како и четири посети на места каде што се врши сместување или задржување на странци и баратели на азил. 

Од добиените информации за време на посетите на болниците било констатирано дека се соочуваат со сериозен недостиг од персонал. Па така, во Психијатриска болница – „Скопје“ од вкупно систематизирани 397 работни места, пополнети се 318, додека, пак, во Психијатриската болница „Демир Хисар“ недостатокот од кадар се пополнува со времено ангажирање на лица и тоа 37 од вкупно 258 вработени лица. Поради лошите услови, се препорачува итно реновирање на болниците. 

<!--EndFragment-->