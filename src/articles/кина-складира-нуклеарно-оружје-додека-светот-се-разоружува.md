---
title: Кина складира нуклеарно оружје додека светот се разоружува
date: 2023-06-13T08:45:59.641Z
category: свет
featured: true
featuredImage: ../img/10-45-kina-sklad-nuk.jpg
author: Вардарски
---
Вкупниот број на нуклеарни боеви глави меѓу деветте нуклеарни сили - Велика Британија, Кина, Франција, Индија, Израел, Северна Кореја, Пакистан, Русија и САД - падна на 12.512 на почетокот на 2023 година, според најновите податоци од Стокхолмскиот меѓународен институт за проучување на проблемите на мирот (СИПРИ), пренесува „Франс прес“.

За споредба, на почетокот на 2022 година нивниот број бил 12.710.

Вкупно 9.576 од сегашните нуклеарни боеви глави се во „воената резерва за потенцијална употреба“ - 86 повеќе од една година порано.

„Се приближуваме, или можеби веќе сме стигнале до крајот на долгиот период на намалување на бројот на нуклеарно оружје во светот“, изјави директорот на Институтот, Ден Смит.

СИПРИ прави разлика помеѓу залихите достапни за употреба на државите и вкупниот залихи, кој вклучува постари нуклеарни оружја што треба да се демонтираат.

„Залихите се употребливи нуклеарни боеви глави и тие бројки почнуваат да се зголемуваат“, рече Смит, но истакна дека бројката е сè уште далеку од над 70.000 постигнати во 1980-тите.

Најголем дел од зголемувањето дојде од Кина, при што оваа азиска земја ги зголеми залихите од 350 на 410 боеви глави.

Индија, Пакистан и Северна Кореја, исто така, ги проширија своите резерви, Русија ги зголеми во помала мера од 4.477 на 4.489 нуклеарни оружја, а преостанатите нуклеарни сили ја задржаа големината на својот арсенал.

Индија и Пакистан воведоа и продолжија да развиваат нови типови системи за испорака на нуклеарно оружје во 2022 година. Иако примарниот фокус на Пакистан останува нуклеарното одвраќање на Индија, сепак, Индија става сè поголем акцент на оружјето со подолг дострел, вклучително и оние кои можат да напаѓаат цели во Кина.

Северна Кореја продолжува да дава приоритет на својата воена нуклеарна програма како централен елемент на нејзината национална безбедносна стратегија. Иако земјата не изврши нуклеарна проба во 2022 година, таа изврши над 90 ракетни тестови. Некои од овие проектили, вклучувајќи ги и новите интерконтинентални балистички ракети, може да бидат способни да носат нуклеарни боеви глави. Според пресметките на SIPRI, земјата веќе има складирано околу 30 боеви глави и има доволно фисивен материјал за вкупно 50-70 боеви глави, што е значително зголемување во споредба со прогнозите за јануари 2022 година.

Исто така, се верува дека Израел, кој јавно не признава дека поседува нуклеарно оружје, го модернизира својот нуклеарен арсенал.

Русија и САД заедно сè уште поседуваат речиси 90% од целото нуклеарно оружје во светот.

Целокупната слика е дека повеќе од 30 години бројот на нуклеарни боеви глави се намалува и сега гледаме дека тој процес завршува, истакна Смит.

СИПРИ, исто така, известува дека дипломатските напори за контрола на нуклеарното вооружување и разоружување пропаднале по руската инвазија на Украина.

На пример, САД го прекинаа својот „билатерален стратешки дијалог за стабилност“ со Русија по нејзината инвазија.