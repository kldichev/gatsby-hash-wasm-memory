---
title: ЕУ привремено ги ублажува санкциите против Сирија по земјотресот
date: 2023-02-24T00:20:57.057Z
category: политика
featured: true
featuredImage: ../img/helpsirija.jpg.webp
author: Вардарски
---

Европската унија во четвртокот објави дека привремено ќе ги ублажи санкциите наметнати на Сирија за да ја олесни испораката на помош за земјата, која беше погодена од разорниот земјотрес на 6 февруари.

Хуманитарните организации нема да мораат да бараат претходна дозвола од земјите-членки на ЕУ за испраќање материјали или обезбедување услуги на субјекти кои подлежат на санкции од Европската унија, објави Европскиот совет.

Мерката ќе трае шест месеци, а е усвоена со оглед на сериозноста на хуманитарната криза во Сирија по земјотресот, се додава во соопштението.

Во земјотресот со јачина од 7,8 степени според Рихтер загинаа 42.000 луѓе во Турција и 3.600 во Сирија.

Во соопштението се нагласува дека ЕУ и нејзините земји-членки се меѓу најголемите донатори на Сирија, со донации во вредност од 27,4 милијарди евра за таа земја и за соседите кои прифаќаат бегалци од 2011 година, како Турција.

По земјотресот, ЕУ обезбеди 3,5 милиони евра за итни хуманитарни потреби во Сирија.

Сириската влада и компаниите поврзани со неа се под санкции на ЕУ поради репресијата што ја спроведува Дамаск, што го отежнува европското учество во обезбедувањето хуманитарна помош.

Санкциите на ЕУ воведени во 2011 година се насочени против 291 лице и 70 ентитети и вклучуваат замрзнување на имот и забрани за патување.

Со измените усвоени во четвртокот, „ЕУ ги ослободува хуманитарните организации од обврската да бараат дозвола (...) од земјите-членки за транспорт на стоки или давање услуги од хуманитарен карактер на луѓе и субјекти на списокот, се истакнува во соопштението за медиумите.
