---
title: Унгарија ја продолжи забраната за увоз на храна од Украина
date: 2023-04-19T22:37:58.711Z
category: свет
featured: true
featuredImage: ../img/doslkadaksleb.png.webp
author: Вардарски
---

Унгарија ја продолжи привремената забрана за увоз на украински земјоделски производи, вклучувајќи мед, вино, леб, шеќер и голем број производи од месо и зеленчук, пренесува „Франс прес“.

Списокот на забранети производи беше објавен со владин декрет откако Будимпешта во саботата објави забрана за увоз на жито, маслодајни семиња и неколку други производи.

Во последните денови, Полска, Унгарија и Словачка го забранија увозот на жито и други прехранбени производи од Украина, откако намалувањето на цените доведе до протести на локалните фармери.

Потсетуваме, претходно денеска и Бугарија воведе привремена забрана за увоз на храна од Украина, по исклучок ќе се прави само за стоката во транзит.

Во мај минатата година, Европската унија му дозволи на Киев да ги извезува своите резерви на жито преку блокот, откако блокадата на нејзините пристаништа на Црното Море по руската инвазија ја влоши глобалната криза со храна.

Земјите членки на ЕУ се согласија да увезуваат одредени производи од Украина без квантитативни ограничувања и без царински и официјални проверки.

Сепак, според Будимпешта, значителен дел од производите не излегуваат од Унијата, туку се продаваат по дампинг цени во земјите-членки.

„Во отсуство на обврска за почитување на строгите правила за производство што ги бара законодавството на ЕУ, украинските производи имаат конкурентска предност, што доведува до сериозни нарушувања на внатрешниот пазар на земјите-членки“, се наведува во декретот на унгарската влада.

Се прецизира дека забраната ќе важи и за увоз на брашно, масло за јадење и вино.

Привремената мерка ќе трае од денеска, 19 април, до 30 јуни, но нема да важи за транзитот на овие производи преку Унгарија.

Унгарските власти ќе ги запечатуваат пратките на погодените производи на границата и ќе ги надгледуваат користејќи електронски уреди и патроли. Превозниците кои ќе ги прекршат правилата може да бидат казнети до целосната вредност на пратката.

Вчера, Полска и Украина се договорија да го обноват транзитот на украинско жито низ Полска, откако Варшава претходно го забрани увозот.
