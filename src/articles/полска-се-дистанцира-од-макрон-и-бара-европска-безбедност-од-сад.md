---
title: Полска се дистанцира од Макрон и бара европска безбедност од САД
date: 2023-04-12T00:59:35.306Z
category: свет
featured: true
featuredImage: ../img/psmsamrnj.png.webp
author: Вардарски
---

Унијата со САД е „апсолутна основа“ на европската безбедност. Ова го изјави полскиот премиер Матеуш Моравјецки, цитиран од „Франс прес“.

Неговата изјава доаѓа по контроверзните коментари на францускиот претседател Емануел Макрон за односите на ЕУ со САД и Кина.

Моравјецки посочи дека претседавањето на неговата земја со Советот на ЕУ во 2025 година ќе го направи партнерството со Вашингтон свој „главен приоритет“.

„Унијата со САД е апсолутна основа на нашата безбедност, која е изградена на два столба: економска соработка и соработка во областа на одбраната“, истакна полскиот премиер пред неговото заминување во САД, каде што ќе разговара со американскиот потпретседател Камала Харис.

„Некои западни лидери сонуваат за соработка со сите, со Русија и со некои сили на Далечниот Исток“, истакна тој, но не прецизираше на кои лидери мисли.

Сепак, неговите забелешки дојдоа по контроверзноста што ја предизвика Макрон, кој по неговата посета на Кина рече дека Европа не треба да биде „следбеник“ ниту на Вашингтон, ниту на Пекинг на Тајван.

Францускиот претседател предупреди дека Европа ризикува да се заплетка во „кризи кои не се наши“ и мора „да биде помалку зависна од Американците“ за одбрана.

Сепак, лидерот на националистичката и популистичка влада на Варшава изрази надеж дека ќе ги „зајакне“ врските со Вашингтон со одобрување и „продолжување“ на договорите за воена опрема.

Тој изјави и дека ќе разговара за соработката со САД во областа на енергетиката и нуклеарната енергија. Полска планира да ја изгради својата прва нуклеарна централа со помош на американската компанија Вестингхаус.
