---
title: Борците од „Вагнер“ се уште ги чекаат ветените медали, незадоволен Пригожин
date: 2023-06-21T14:00:33.334Z
category: свет
featured: true
featuredImage: ../img/4-vanger-cekaat-medali.jpg
author: Вардарски
---
Основачот на руската приватна воена компанија „Вагнер“, Евгениј Пригожин, се пожали дека повеќето негови борци допрва треба да ги добијат медалите што ги вети претседателот Владимир Путин за нивната улога во најкрвавата битка во Украина, пренесува Ројтерс.

Ова е уште еден пресврт во расправијата на рускиот началник на платеници со највисокото воено раководство.

Приватната војска на Вагнер го предводеше нападот врз градот Бахмут, кој минатиот месец беше заземен од руските сили по девет месеци борби.

Тогаш Путин им честиташе на „Вагнер“ и на руската армија и изјави дека сите кои се истакнале ќе добијат државни награди.

Пригожин, кој јавно го обвини Министерството за одбрана за неспособност и несоодветно снабдување со неговите сили, сепак истакна дека повеќето од неговите луѓе не биле наградени.

„Од државните награди за Бахмут добија само ѕвезди од „Херој на Русија“. На повеќето борци ништо не им беше доделено. Списоците се во Министерството за одбрана“, нагласи Пригожин.

„Според моите информации, се крена врева околу потпишувањето на наградите. Веќе е заборавено од сите дека таму се бореле и загинале“, рече тој и ги обвини генералите дека наместо тоа „се украсуваат со ситници“.