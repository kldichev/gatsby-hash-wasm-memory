---
title: "Русија: Со ловците Ф-16 Данска ја обврзува Украина да ја продолжи војната"
date: 2023-08-22T16:00:40.087Z
category: свет
featured: true
featuredImage: ../img/6-f-16.jpg
author: Вардарски
---
Русија предупреди дека одлуката на Данска и Холандија да и ги донираат првите борбени авиони Ф-16 на Украина ќе доведе до ескалација на конфликтот, пренесува Ројтерс.

За возврат, Киев тврди дека авионите ќе помогнат да се стави крај на руската инвазија.

Вчера Данска и Холандија објавија дека ќе испратат Ф-16 во Украина, а Киев се очекува да ги добие првите шест ловци околу Нова година.

Овој потег уследи откако Вашингтон ја одобри испораката на авионите од американско производство минатата недела.

„Одлуката на Данска да и донира 19 авиони Ф-16 на Украина води до ескалација на конфликтот“, нагласи рускиот амбасадор во Копенхаген, Владимир Барбин.

„Криејќи се зад премисата дека Украина мора сама да ги одреди условите за мир, Данска со своите постапки и зборови се обидува да не остави на Украина друг избор освен да продолжи воената конфронтација со Русија“, посочи тој.

Киев рече дека типот на авион е од витално значење за протерување на руските сили од украинска територија во контраофанзивата која бавно се развива од почетокот на јуни. Причината е што ловците ќе ги спречат руските авиони да ги нападнат воените единици кои напредуваат.

„Воздушната супериорност е клучот за успехот на теренот“, рече портпаролот на украинските воздухопловни сили Јуриј Игнат.

Сепак, данскиот министер за одбрана Јакоб Елеман-Јенсен прецизираше дека Украина може да ги користи донираните Ф-16 само на своја територија.

„Ние донираме оружје под услов да се користи за протерување на непријателот од територијата на Украина. За ништо повеќе од тоа“, беше категоричен тој. „Тоа се условите, без разлика дали се работи за тенкови, борбени авиони или нешто друго.

Данска ќе испорача вкупно 19 авиони. Холандија има вкупно 42 единици Ф-16, но се уште не одлучила дали ќе ги испрати сите.

Украинскиот претседател Володимир Зеленски ја нарече одлуката „пробив“ и министерот за одбрана Олексеј Резников во саботата рече дека украинските пилоти почнале да тренираат, но ќе бидат потребни најмалку шест месеци за обука на инженери и механичари.