---
title: На Шангајската листа нема универзитет од Македонија, загрепскиот и
  белградскиот универзитет се во средина на листата
date: 2023-08-16T18:30:39.875Z
category: македонија
featured: true
featuredImage: ../img/sh-nema-mk.jpg
author: Вардарски
---
<!--StartFragment-->

На новата Шангајската листа на најдобрите универзитети во светот ([ShanghaiRanking Consultancy](https://www.shanghairanking.com/rankings/arwu/2023)) нема ниеден универзитет од Македонија, но во првите илјада нема ниту универзитети од Бугарија и Албанија. Ова е трета година по ред како меѓу најдобрите илјада универзитети во светот, нема ниту една македонска високообразовна установа.

Од универзитетите во регионот, универзитетот во Белград ја подобрил својата позиција. Како што е објавено, Универзитетот во Белград е рангиран меѓу 301-во и 400-то место на листата. Универзитетот во Нови Сад ја задржал минатогодишната позиција, меѓу 901 и 1000 место.

Од останатите, Универзитетот во Загреб ја задржал својата позиција меѓу 401. и 500. место, додека Љубљанскиот универзитет остварил полошо рангирање и на листата се наоѓа меѓу 601. и 700. место.

Шангајската листа е неформална, но се смета за една од најпочитуваните.

Универзитетот Харвард од САД е на врвот на листата веќе 21 година. На второ место е Универзитетот Стенфорд, а на трето Институтот за технологија Масачусетс (МИТ) – сите од САД. Американските универзитети, всушност, држат 14 од најдобрите 20 места на Шангајската листа.

<!--EndFragment-->