---
title: Русија ги блокира банкарските сметки на финската амбасада
date: 2023-05-18T00:49:32.990Z
category: свет
featured: true
featuredImage: ../img/rusija-gi-blokira-smetkite.jpg
author: Вардарски
---
Замрзнати се банкарските сметки на финските амбасади во Русија, јавува Ројтерс.

Портпаролот на финското Министерство за надворешни работи изјави дека банкарските сметки и на финската амбасада во Москва и на конзулатот во Санкт Петербург не функционираат. Сепак, тој не откри повеќе детали.

Ниту Централната банка на Русија се уште не го коментираше случајот.

Финска не планира да ги затвори својата амбасада во Москва и нејзиниот генерален конзулат во Санкт Петербург поради замрзнувањето на имотот, изјави подоцна финскиот министер за надворешни работи Пека Хаависто, цитиран од ТАСС.

Тој посочи дека засега може да продолжи работата на дипломатските претставништва, но обработката на финансиите ќе биде гломазна.

На прашањето дали се планира да се преземат контрамерки, шефот на дипломатијата одговори дека ова прашање ќе се решава по дипломатски пат. Тој прецизираше дека Финска добила информација за замрзнување на имотот на 27 април, а на почетокот на мај испратила нота до Русија барајќи објаснување.

Односите меѓу Русија и Финска се затегнати откако Хелсинки официјално поднесе барање за приклучување кон НАТО во мај минатата година, напуштајќи го децениското воено неврзување, одлука поттикната од војната на Русија против Украина, која започна на 24 февруари 2022 година. Во април оваа година, скандинавската земја стана 31-ва членка на Алијансата.