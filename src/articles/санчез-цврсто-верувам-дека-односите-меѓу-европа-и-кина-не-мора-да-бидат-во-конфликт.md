---
title: "Санчез: Цврсто верувам дека односите меѓу Европа и Кина не мора да бидат
  во конфликт"
date: 2023-03-30T22:36:11.884Z
category: свет
featured: true
featuredImage: ../img/4.png.webp
author: Вардарски
---

Шпанскиот премиер Педро Санчез е во дводневна посета на Кина. Од Економскиот форум Боао што се одржа во Хаинан порача дека слободната трговија е неопходна за стабилноста и понатамошниот развој на светот. Тој го повика Пекинг да обезбеди еднакви економски услови за сите европски компании. По Хаинан, Санчез ќе отпатува за Пекинг на разговори со кинескиот лидер Си Џинпинг. Една од главните теми ќе бидат разговорите за изнаоѓање мирно решение за запирање на војната во Украина. Кина веќе некое време се обидува да се позиционира како неутрална страна во конфликтот, а минатиот месец го претстави својот мировен план од 12 точки.

- Израмнувањето на теренот за игра и постигнувањето целосен реципроцитет меѓу партнерите значи обезбедување стабилна регулаторна рамка која им овозможува на домашните и на странските компании да се натпреваруваат еднакво. Тоа значи отворање на Истокот за да не мора Западот да се затвора во себе. Цврсто верувам дека односите меѓу Европа и Кина, а со тоа и меѓу Шпанија и Кина, не мора да бидат во конфликт. Има доволно простор за соработка каде сите победуваат, изјави Санчез.
