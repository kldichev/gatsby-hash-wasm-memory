---
title: "МААЕ: Недостасуваат 2,5 тони ураниум од складиштето во Либија"
date: 2023-03-15T23:01:53.635Z
category: свет
featured: true
featuredImage: ../img/uranium.png.webp
author: Вардарски
---

Инспекторите на Агенцијата за атомска енергија на ОН (МААЕ) откриле дека околу 2,5 тони природен ураниум во Либија исчезнале од местото каде што биле складирани, што не е под владина контрола, ги информира агенцијата земјите-членки.
Исчезнувањето на ураниумот било утврдено со инспекција која била планирана за 2022 година, но морала да се одложи поради безбедносната ситуација во регионот и била извршена во вторник, соопшти директорот на МААЕ, Рафаел Гроси.

Инспекторите на МААЕ открија дека недостасуваат 10 контејнери со приближно 2,5 тони природен ураниум, претходно пријавени од Либија на таа локација, се вели во соопштението на МААЕ.

Агенцијата наведува дека ќе спроведе и други активности за утврдување на околностите за отстранување на ураниумот од местото каде што бил складиран, но не ја именуваше локацијата.

Исчезнувањето на нуклеарниот материјал може да значи радиолошка опасност и оправдани безбедносни грижи, предупредува МААЕ.

Тој додава дека доаѓањето до тоа место може да биде опасно и дека дури и да се стигне до таа локација бара сложена логистика.

Во 2003 година, Либија, со која тогаш владееше долгогодишниот лидер Моамер Гадафи, се откажа од својата програма за нуклеарно оружје и претходно набави центрифуги за збогатување ураниум, како и планови за правење нуклеарна бомба, во која не напредуваше далеку.

Либија не доби мир откако Гадафи беше сменет од власт со помош на кампањата на НАТО во 2011 година. Од 2014 година, политичката контрола во земјата ја имаат две ривалски фракции. Мировниот план на Обединетите нации на почетокот на 2021 година формираше преодна влада која требаше да ја води земјата до изборите во декември истата година, но тие сè уште не се одржани.
