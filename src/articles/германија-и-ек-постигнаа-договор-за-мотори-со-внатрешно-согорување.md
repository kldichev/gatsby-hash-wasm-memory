---
title: Германија и ЕК постигнаа договор за мотори со внатрешно согорување
date: 2023-03-25T23:47:43.062Z
category: свет
featured: true
featuredImage: ../img/germsok.png.webp
author: Вардарски
---

Германската влада постигна договор со Европската комисија во спорот околу забраната за производство на нови автомобили со мотори со внатрешно согорување, соопштија во саботата претставници од двете страни.

Спорот меѓу Берлин и Брисел околу договореното постепено укинување на ваквите автомобили се фокусираше на тоа дали производителите и понатаму ќе можат да произведуваат возила што ќе користат т.н. е-горива по 2035 година.

- Постигнавме договор со Германија во врска со идната употреба на е-гориво во автомобилите. Сега ќе работиме заедно за да ги усвоиме стандардите за јаглерод диоксид за регулација на автомобилите што е можно побрзо, а Комисијата потоа брзо ќе ги преземе неопходните правни чекори, напиша на Твитер потпретседателот на Европската комисија, Франс Тимерманс.

Германскиот министер за транспорт Фолкер Висинг, кој се заложи за промена, напиша дека „возилата со мотори со внатрешно согорување сè уште може да се пререгистрираат по 2035 година, доколку се полнат исклучиво со горива неутрални од CO2“, така што „Европа останува технолошки неутрална“.

Напредокот во преговорите се случи во петокот вечерта, рече Висинг. Договорот следи по голем број разговори во текот на изминатата недела, вклучително и на самитот на ЕУ во четврток и петок. Говорејќи во петокот попладне, Висинг рече дека „конечните правни прашања допрва треба да се разјаснат“.

Октомврискиот договор со ЕУ за дозволување автомобили со нулта емисија на штетни гасови само по 2035 година беше ставен во мирување откако Германија во последен момент покрена приговори и изврши притисок за дополнителни барања.
