---
title: Го киднапирале затоа што не платил 4 килограми хероин, ОЈО поднесе обвинение
date: 2023-09-09T16:15:26.941Z
category: македонија
featured: true
featuredImage: ../img/ojo.jpg
author: Вардарски
---
<!--StartFragment-->

Основното јавно обвинителство (ОЈО) поднесе обвинение против две лица за грабнување и помагање при грабнувањето на Самоил Костадиновски, внук на лидерот на Обединети за Македонија Љубе Бошковски. На 3 март, на улицата „Христо Татарчев“, првообвинетиот, заедно со лицето кое се наоѓа во бегство и други непознати лица, извршиле грабнување на едно лице, со закана дека ќе го лишат од живот. Намерата им била да го натераат оштетениот да плати претходно украдена наркотична дрога, четири килограми хероин, соопшти ОЈО.



<!--EndFragment--><!--StartFragment-->

По спроведена истражна постапка, Основното јавно обвинителство Скопје поднесе обвинителен акт против две лица, од кои едното е обвинето за кривично дело – грабнување од член 141 став 2 во врска со став 1, сторено во соизвршителство, додека второто е обвинето за помагање при извршувањето на кривичното дело. За истиот настан, постапката против уште едно лице е привремено прекината до негово пронаоѓање и лишување од слобода“, се наведува во соопштението на обвинителството.

Второто лице помогнало со тоа што на располагање го ставило возилото „волво В40“ со скопски регистарски ознаки..

„Со возилото обвинетите го однеле оштетениот на непознато место спротивно на неговата волја. Во следните неколку дена, преку пораки на мобилни апликации од непознати испраќачи, членови на семејството и блиски лица на оштетениот добивале пораки со барање за уплата на средства за наводно преземена, а неисплатена наркотична дрога. Со цел да се прикријат трагите, возилото со кое е извршено кривичното дело и во кое последен пат бил виден оштетениот, било опожарено во Драчево“, стои во соопштението на ОЈО.

Јавниот обвинител, со поднесување на обвинението, предложи да биде продолжена мерката притвор за првообвинетиот, додека за помагачот претходно определените мерки на претпазливост да се заменат со мерка куќен притвор.

Киднапираниот Костадиновски се уште не е пронајден.

<!--EndFragment-->