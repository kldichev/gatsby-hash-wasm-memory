---
title: И железничарите се приклучија на штрајкот на аеродромите во Германија
date: 2023-04-21T22:21:31.451Z
category: свет
featured: true
featuredImage: ../img/gerksrksjrrs.png.webp
author: Вардарски
---

Железничките работници ширум Германија денеска повторно штрајкуваат поради плата, јавува Ројтерс.

Услугите на националниот оператор Дојче Бан во голема мера се суспендирани.

Протестот, организиран од синдикатот ЕВГ, требаше да трае од 3.00 до 11.00 часот по локално време, иако се очекува да биде зафатена железничката мрежа во текот на целиот ден.

Дојче бан предупреди дека сите негови возови на долги релации ќе бидат откажани до 13 часот, а неколку возови ќе останат да сообраќаат.

ЕВГ, која преговара во име на 230.000 работници, бара зголемување на платите за 12 отсто, или најмалку дополнителни 650 евра месечно. Дојче бан од своја страна нуди зголемување од 5% и еднократна исплата до 2.500 евра.

Од минатата година, Германија бележи некои од најдрастичните штрајкови во последните децении, откако војната во Украина ги зголеми цените на енергијата и храната. Ова пак доведе до притисок од синдикатите да ги зголемат платите во согласност со трошоците за живот.

Високата инфлација ги влоши проблемите со работната сила во секторите како што е воздухопловството, кои се соочуваат со тешкотии од пандемијата COVID-19.

Денешниот штрајк на транспортот се совпадна со протестот на членовите на синдикатот Верди на четири германски аеродроми - Дизелдорф, Хамбург, Келн Бон и Штутгарт.

Штрајкот на првите три аеродроми вчера доведе до откажување на околу 700 летови.
