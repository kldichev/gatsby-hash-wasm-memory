---
title: Украина со делумен успех во борбите на исток, Русија чувствува намалување
  на притисокот
date: 2023-06-23T15:00:40.276Z
category: свет
featured: true
featuredImage: ../img/5-ukr-del-uspeh.jpg
author: Вардарски
---
Украинската армија објави „делумен успех“ во борбите на исток и југоисток, каде нејзините војници продолжуваат да спроведуваат офанзивни операции, пренесува „Ројтерс“.

Портпаролот на украинскиот Генералштаб Андриј Ковалев рече дека силите на Киев, кои започнаа контраофанзива против руските сили овој месец, ги консолидираат позициите стекнати по нападот врз југоисточните села Ривнопол и Старомајорскоје.

Двете села во регионот Доњецк се блиску до низа мали населби кои беа повторно заземени од Украина претходно во јуни.

Ковалев додаде дека украинските војници ги напаѓаат и малите села Билохоривка и Диброва на исток.

„Особено тешките борби продолжуваат во правец Лиман на исток во областите северозападно од Диброва, во близина на шумското стопанство Серебријанск и северно од Григоровка во регионот Доњецк“, објави тој.

Украинските сили се спротивставуваат и на руските напади во областите Лиман, Бахмут, Авдеевка и Маринка.

Од своја страна, рускиот министер за одбрана Сергеј Шојгу објави дека украинската воена активност е забавена откако претрпе „значителни загуби“ и во жива сила и во опрема од почетокот на офанзивата пред 16 дена.

На состанокот на Советот за безбедност на Русија, сепак, тој предупреди дека вооружените сили на Украина се прегрупираат и дека сè уште имаат потенцијал за понатамошни офанзивни операции.

Според неговите зборови, загубите на воената опрема испратена во Киев значат дека преостанатите планирани испораки оваа година нема да „имаат значително влијание врз текот на непријателствата“.

Секретарот на рускиот Совет за безбедност, Николај Патрушев, процени дека Украина изгубила повеќе од 13.000 војници во офанзивата, а претседателот Владимир Путин истакна дека се чини дека „западните сојузници на Украина навистина одлучиле да се борат против Русија до последниот Украинец“.