---
title: ЕК ги заострува антикорупциските правила
date: 2023-05-03T21:34:05.777Z
category: свет
featured: true
featuredImage: ../img/eoekodas.png.webp
author: Вардарски
---

Европската комисија воведува построги правила за борба против корупцијата во ЕУ и ширум светот.

Потегот следи по посветеноста на претседателката Урсула фон дер Лајен во нејзиното обраќање за состојбата на Унијата во 2022 година.

ЕК ќе ги забрза напорите за интегрирање на антикорупциските мерки во структурата на политиките и програмите на ЕУ и активно ќе ја поддржува работата на земјите-членки за воведување силни антикорупциски политики и законодавство.

Дополнително, ќе го следи развојот на антикорупциските акции на национално ниво, како и ќе ги идентификува предизвиците и прашањата поврзани со препораките упатени до земјите-членки.

Мерките вклучуваат нови и построги правила за криминализирање на корупциските престапи и усогласување на казните низ ЕУ, како и создавање на специјален режим на санкции за Заедничката надворешна и безбедносна политика насочена кон сериозната корупција ширум светот.

Антикорупциската мрежа на ЕУ, која ги обединува органите за спроведување на законот, јавните власти, практичарите, граѓанското општество и другите засегнати страни, ќе дејствува како катализатор за спречување на корупцијата низ ЕУ и развивање на најдобри практики и практични упатства, соопшти Комисијата. Меѓу главните задачи на мрежата ќе биде да и помогне на ЕК во идентификувањето на заедничките области со висок ризик од корупција низ ЕУ. Работата на мрежата ќе придонесе за подготовка на антикорупциска стратегија на ЕУ, која ќе биде развиена по консултации со Европскиот парламент и Советот.

Комисијата предлага нова директива за борба против корупцијата. Со него се предвидува спречување на корупцијата и градење култура на интегритет

Ова вклучува подигање на свеста за корупцијата преку кампањи за информирање и подигање на свеста и програми за истражување и едукација за намалување на ризиците од корупција и корупциски прекршоци.

ЕК ќе обезбеди јавниот сектор да биде одговорен според највисоките стандарди со наметнување обврска на земјите-членки да усвојат ефективни правила за слободен пристап до информации од јавен интерес, откривање и управување со конфликти на интереси во јавниот сектор, обелоденување и проверка на имотот на јавните службеници и регулирање на интеракцијата помеѓу приватниот и јавниот сектор.

Ќе се формираат специјализирани антикорупциски тела и ќе се обезбедат соодветни ресурси и обука на органите одговорни за спречување и борба против корупцијата.

Ќе има еден правен акт за сите корупциски злосторства и поврзани санкции.

За таа цел, ќе се усогласат дефинициите за корупциски дела за да се опфатат не само мито, туку и проневера, тргување со влијание, злоупотреба на службената положба, како и попречување на правдата и незаконско збогатување поврзани со корупциски дела. Предлогот ги вклучува во правото на ЕУ сите прекршоци според Конвенцијата на ОН против корупција и се однесува на корупцијата и во јавниот и во приватниот сектор.

Ќе се зголеми степенот на казнените санкции за физички и правни лица и ќе се усогласат отежнувачките и олеснителните околности.

Ќе се обезбедат ефективни истраги и гонење на корупцијата.

За таа цел, земјите-членки ќе треба да обезбедат дека органите за спроведување на законот и обвинителите имаат соодветни истражни алатки за борба против корупцијата.

Земјите на ЕУ, исто така, ќе треба да обезбедат дека привилегиите и имунитетите може да бидат навремено укинати во текот на истрагите за корупција според однапред утврдена законска, ефективна и транспарентна процедура.

Ќе се воведат минимални правила за застареност за да се обезбеди доволно време за да се изведат сторителите на корупциски злосторства пред лицето на правдата.

Пред да стане закон на ЕУ, предложената директива ќе треба да биде договорена и усвоена од Европскиот парламент и Советот.
