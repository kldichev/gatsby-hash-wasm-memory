---
title: "Шукова: Во иднина, владата нема да ги поддржува малите хидроелектрани"
date: 2023-09-24T10:23:05.091Z
category: македонија
featured: true
featuredImage: ../img/shukova.jpg
author: Вардарски
---
<!--StartFragment-->

Треба да бидеме многу внимателни кога даваме концесии, признава министерката за животна средина Каја Шукова во врска со стратегијата на Министерството за економија, за која граѓански организации и експерти предупредуваат дека власта планира масовно давање концесии за користење и извоз на минералните суровини во земјите на Европската Унија (ЕУ).



<!--EndFragment--><!--StartFragment-->

Во Неделното интервју за Радио Слободна Европа, Шукова посочува дека Министерството за животна средина (МЖСПП) ќе биде вклучено во процесот на креирање на стратегијата за минерални суровини, за која, кога ќе биде готова, според закон ќе мора да направи стратешка оценка на влијание.

„Случајот со Иловица од скоро ви е познат, познат е мојот став, а и ставот на граѓаните. Јас сум за тоа дека треба да одлучиме како држава, во регионите и деловите од државата каде што е развиено земјоделското производство и каде што сакаме да го развиваме дополнително, таму треба да размислуваме сериозно дали треба да имаме нови концесии за минерални суровини или на руда. А во деловите на државата каде што немаме развиено земјоделско производство, таму зошто да не. Тоа е секако економска гранка којашто носи бенефит и од економски и од социјален аспект. Меѓутоа, животната средина мора да ни биде приоритет, не треба да познава политика и треба сите сериозно да се занимаваме со неа“, вели министерката.

Во врска со случајот што го отвори Енергетската заедница која утврди дека државава ја прекршува Директивата за оценка за влијанието врз животна средина (ОВЖС) со нејзино несоодветно спроведување, односно дека не прави доволна проценка за ризиците од проектите со потенцијално голема штети, како ископи на песок, хидроелектрани, автопати, рудници, експлоатација на минерални суровини, Шукова посочува дека е подигнато нивото во Правилникот во кој јасно е дефинирано за која големина на проект треба да се изработи елеборат, а за која се работи студија.

За покапиталните проекти, вели таа, исклучително мора да се прави студија, за која се вклучуваат многу експерти и многу инволвирани страни, а за прекугранично влијание, се консултираат и соседните земји.

„Меѓутоа се одобруваат стотици концесии врз база на елаборати, а не врз основа на студии за Оценка за влијание врз животната средина, а тие имаат енормна штета врз животната средина. На пример, одобрени се над 90 елаборати за мали хидроцентрали, од кои минимум 30 се во заштитени подрачја, со огромна штета врз биодиверзитетот. Тоа е политика која што се спроведуваше пред 10-15 години. Мислам дека ќе биде политика на оваа Влада, особено на партијата која јас ја застапувам, СДСМ, дека веќе нема да ги поддржуваме малите хидроелектрани и мислам дека веќе е време да се стави крај на тоа, особено на оние каде што има проблем со водниот биланс“, додава Шукова во интервјуто.

Во однос на подготвениот Законот за прогласување на Охридското Езеро за споменик на природата и реакцијата на граѓанските организации дека тој се носи врз основа на набрзина подготвена студија за валоризација и без доволно вклучени експерти, министерката одговара дека изработката на студијата за валоризација е согласно законот и биле вклучени сите инволвирани страни, и во изработката на студијата, и во изработката на законот.

„Сите коментари коишто ги имаат невладините организации се добредојдени, ќе ги прибереме и ќе дискутираме заедно со нив. Но тоа ќе го направиме прво интерно, во министерството, да видиме во кој опсег се коментарите што ги имаат. Меѓутоа не се согласуваме дека не е направена студијата за валоризација согласно закон и дека е декларативно направена“, наведува министерката за животна средина во интервјуто за Радио Слободна Европа.

<!--EndFragment-->