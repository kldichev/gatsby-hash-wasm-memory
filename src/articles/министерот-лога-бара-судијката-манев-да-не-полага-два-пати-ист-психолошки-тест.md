---
title: Министерот Лога бара судијката Манев да не полага два пати ист психолошки тест
date: 2023-08-30T08:30:47.085Z
category: македонија
featured: true
featuredImage: ../img/klenar-loga.jpg
author: Вардарски
---
Министерот за правда Кренар Лога испратил писмен допис до Судскиот совет во кој бара советот да постапи согласно законските надлежности во врска со мислењето дадено од страна на Институтот  за социолошки и политичко-правни истражувања-Скопје, за судијата Снежана Манев повторно да има право да полага психолошки тест за личност и тест за интегритет.
﻿<!--StartFragment-->

Во мислењето на Институтот наведено е дека Снежана Манев, кандидатка за претседател на суд, била тестирана  на 4 јули 2023 година, информираат од Министерството за правда.

„Поради замор манифестиран во тестовна ситуација не била во можност до крај самостојно да го пополнува психолошкиот тест на личност и тестот за интегритет поради што стручните лица препорачуваат таа повторно да полага на 14 јули 2023 година. Укажуваме дека со ваквото постапување се создава нова незаконита пракса за кандидат што веќе еднаш не го положил тестот да добие можност повторно да го полага истиот. Воедно, со ваквата постапка од субјективни причини се отвора прашањето, дали на судијата Манев ѝ е овозможено да полага тест за интегритет спротивно на законските одредби.“, информираат од Министерството за правда, а врз основа на даденото мислење од институтот.

Снежана Манев е вршител на должност (в.д.) претседател на Основниот суд Куманово. За судијка прв пат е избрана во 2006 година.

Недоразбирањата помеѓу Лога и Манев излегоа на виделина кога во јули во кумановскиот суд избувна пожар во кој изгоре дел од судската архива. Тогаш министерот Лога објави дека за еден месец четири пати испратил дописи до Судскиот совет со кои бара советот да постапи по забелешките од Извештајот за работата на кумановскиот суд, а се однесуваа на (зло)употребата на АКМИС системот (систем за компјутерска распределба на предметите) и начинот на кој се архивираат предметите во судот.

Наспроти ова, судијката Манев тврдеше дека злоупотреба на системот за компјутерска распределба на предметите нема. Ваквото тврдење Манев го темелеше врз основа на Извештај изработен токму од Министерството за правда изготвен во јуни 2023 година, еден месец пред да избувне пожарот.



<!--EndFragment-->